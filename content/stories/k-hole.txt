Szétesik alattam a velem egyidős Ford Taurus amíg végigzötykölődök a Népszínház utcán. Pofám kiszáradva, szemből tűz a késő délutáni nap, ami olyan mintha egy stroboszkópba néznék. Kivagyok mint a szar és kezd felforrni a hűtővizem.

A Patex-ből jövök egyenesen, egy percet se aludtam. 
Svan Väth volt előző este. Mondjuk róla pont lemaradtam, elhagytam a többieket, és egy lila hajú lány elkövette azt a hibát, hogy cigipapírt kért tőlem, dumálni kezdtünk, viccesnek találta hogy nem tudom megjegyezni a nevét, ezért lakkfilccel, jó nagy betűkkel ráírta a nevét a karomra. 

Mindkettőre, hátha csak az egyiket nézem. 
Bedobáltunk ezt-azt, egy matracon fetrengve átbeszéltük az összes gyerekkori traumánkat, majd pofás kis ámokfutásba kezdtünk. 

6-8 óra közös tombolás, sírás és nevetés után, egy mindkettőnk számára ismeretlen társaságban kötöttünk ki, ebben a jól szituált budai lakásban. 

A többiek babzsákokon, kényelmes kanapékon fetrengenek, halk acid jazz szól, én meg egymás után tekerem a cigiket egy teleszemetelt dohányzóasztalon, és folyamatosan pofázok a rengeteg szartól amit az éjjel elfogyasztottam. 

A társaságomban hot topic témák (ki-kit húzott le, ki-kit robbantott fel, vagy hogy ki-milyen furcsa zenét talált éppen) egyike sem tűnt valahogy ideillőnek, úgyhogy gondoltam könnyedebb témára váltok, és nevetgélve elmeséltem mi történt velem előző nap. Vagy azelőtt? Mindegy.

Vicces sztori, elfelejtettem inni pár napig, és annyira kiszáradtam hogy hallucinálni kezdtem. Egy fehér kuvasz kezdett követni mindenhova. Jó, mi? Nem volt para, hamar megszoktam, de értitek nem akartam, hogy a boltba is bejöjjön utánam. Próbáltam megoldani ezt a szituációt, és ezt látva néhány kedves járókelő bekísért a kórházba.

Infúziót kaptam, azonnal jobban is lettem tőle. De megőrültem valamitől, elloptam egy tűzőgépet a nővérszobából ami tele volt nővérekkel haha, lerohantam egy lépcsőn, a kertben kergetőztem valami ápolókkal, de kijutottam végül is simán. Kidobtam a tűzőgépet egy szemetesbe, mert mi a faszt kezdjek vele, majd pizsamában hazasétáltam. Lefeküdtem, aludtam pár órát, aztán meg elmentem a Patexba.

Pillanatra felpillantok közben a cigitekerésből, és meglep a sok döbbent, kerek szempár ami rám szegeződik. 
Hülye ez? Ezt most csak kitalálja ugye? 
Mi a fasz van ezzel?

Szarul esett egy pillanatra na, szarul esett. Úgy néztek rám, mint valami elmebetegre. 20 éves vagyok és nem direkt csinálom. 

De nincs időm alámerülni az önmarcangolásban, mert sziszegő hangot majd egy kurvanagy durranást hallok, és ömleni kezd a gőz a motorháztető alól. 
Faszomat bazmeg!
Lekanyarodok a Teleki térre és leparkolok a csarnok melletti üres járdán.

A forró gőz szétégeti a pofám ahogy felnyitom a motorháztetőt. Alig maradt hűtővizem. Sehol egy nyitvatartó bolt, töküres a tér melletti utca, csak a túloldalon álldogál néhány félmeztelen faszi egy téglákra felpakolt BMW körül, egy spanglit adogatnak körbe unott pofával, és nézik-hallgatják ahogy egy atlétatrikós, szőkített hajú csávó árnyékboxolgat a levegőbe és valami szamurájtörvényekről hadovál. 

- Hűség bazdmeg! Tudod mi a Szepoku? Szepuku bazdmeg!

Hanyattvágja magát BMW motorháztetején miközben drámai arccal mered a többiekre és mutatja mi az a Szepoku. 
Kiiszom a maradék forró kólát a kétliteres műanyag palackból, és átballagok vele az út túloldalára hozzájuk, mi a faszt tudok csinálni.

- Helló tudnátok vizet adni? 

A szamurájbuzi trikója beakad az ablaktörlőbe ahogy kizökkenve rámmered és föltápászkodik a mtorháztetőről, látom rajta, hogy ezt sosem fogja megbocsátani nekem.

- Há valami kaját, ne hozzak? 

Itt megszakad a beszélgetés, mert az atlétatrikós már nem rám figyel, ahogy én se őrá. Odaugrik a kapuhoz és segít kinyitni annak a lánynak aki kilép rajta. 
Különös jelenség, olyan mint egy drága, kecses, fajtatiszta macska ami egy poszt-apokaliptikus cyberpunk roncstelepen nevelkedett fel, kóbor kutyák között.

Egy short, és egy mell alatt levágott “Underground Resistance” feliratú póló van rajta, amit nem tudom nem észrevenni, de melltartó nélkül visel.

A lány rám sem pillant, csak egy összeszigszalagozott csomagot nyom az atlétatrikós kezébe. A többi fószer eltűnik egy pillanat alatt. Én is jobbnak látom félrefordulni, addig is ütögetem a fejem az üres vizespalackkal. 
Hallani viszont így is jól hallom a beszélgetést.

- Béci! Ezt vidd el Ciciékhez.
- Kőbányára?
- Igen Béci. Kőbányára. Ugyanoda ahova eddig is vitted.

Béci elsétál és szó nélkül beszáll egy leszakadt Skodába amiből Daftpunk üvölt, majd csikorgó kerekekkel elhajt. 

Érdekes csaj ez. Nagyon érdekes. Olyan mint ezek a kecses fajtatiszta macskák. Biztos autóval kell hozni-vinni és baromi kényes. 

Nekem túl ápolt na, én ugyanolyan atlétatrikós gyökér vagyok mint ez a Béci itt az előbb. Csak én nem vagyok cigány. A lány most engem néz, némán, karba tett kezekkel és egy rózsaszín lufit fúj lassan a rágóból. Mennyi idő telt el? Miért is állok itt?

- Gondolom tied az a lerobbant kocsi…
- Ja igen a hűtővíz igen… nincs itt egy csap vagy valami?

Mintha picit mosolygott volna, de szótlanul kinyitja a kaput, amit meg fogok neki udvariasságból és nem tudom mi a szokás, megyek utána. Megtorpan egy pillanatra, már mondanám, hogy megvárom, de int a kezével, hogy kövessem. Átvágunk az aládúcolt belső udvaron ami tele van zöld növényekkel, és a szemközti lakás graffitikkel diszített ajtaja felé tartunk, ami mögül valami ütemes zaj szűrődik ki. Bumm-bucc-bumm-bucci-bumm-bucc-bumm-buci..
A lány megáll az ajtó előtt, és jelentőségteljesen rám néz.

- Bejössz? 

Furcsa, én sem értem, de vannak olyanok akikkel azonnal felismerjük egymást. Talán a fű miatt. Valahogy kiszagoljuk egymáson, és tudjuk hogy az illetőben megbízhatunk. Meg kéne kérdezzem a nevét.

A lüktető zene felhangosodik ahogy kinyitja a bejárati ajtót, és érzem, hogy egy félelmetesen vonzó új világ nyílik meg előttem. Érzem, hogy ebből a pillanatból, amikor átlépem ezt a küszöböt, ebből a pár másodpercből emlék lesz. Az agyam nagy felbontásban elraktározza ezt a pillanatot, az egyre hangosodó, mély, lüktető ritmust amiben fokozatosan megjelennek a rafinált közepek és a magas, rákontrázó cin-hangok, gurgulázó nevetések, a lakásból kitóduló marihuánafüsttel, hasissal és parfümökkel keveredő meleg pára, amit sok felszabadultan nevető, hatalmas viták hevében magyarázó, leszedált és túlpörgetett, önkívületben, fehér poroktól szipogó-köhécselő, merészen színes ruhákat és hajakat viselő,   rossz és jó, de láthatóan mindenre nyitott társaság bocsájtott ki magából.

A lány kikapja az üres flakont a kezemből, és eltűnik vele valahol a tömegben. 
Egy tökrészeg faszi a kezembe nyom egy spanglit, miközben egy öltönyt viselő tag a barátnőjével leránt maga mellé a kanapéra, és rámparancsol hogy igyak a söréből, de bele sem tudok kortyolni mert egy lila hajú lány túláradó mosollyal elénk rak egy tálcát, rajta valami fehér porral.

- Kértek?
- mi ez?
- nem tudom. speed.
- de most melyik?
- speed. nem tudom.

Tudom, ilyenkor normális ember azt mondja, köszi akkor nem kérek. De közülünk egy sem volt ilyen, ezért mindhárman felrántottunk egy csíkot, már csak illedelmességből is.

Üldögélünk így pár pillanatig, illedelmesen mosolyogva, én közben rágyújtottam egy cigire, vagyis csak próbáltam volna rágyújtani, mert hirtelen eltűnt a cigi, minden egy fekete lyukká változott és én azon keresztül kizuhantam a kozmoszba, szétestem alkotóelemeimre, porrá zúzódott az egész személyiségem és fénysebességgel száguldottam a semmibe, miközben messziről hallottam a saját hangomat.

- Haló! Hall valaki? Haló! Hall valakii??

Majd egyszer csak hopp: vége.

Arra ocsúdok, hogy a vadidegen csajjal magzatpózban fekszünk a parkettán és szorítjuk egymás kezét, miközben a pasija hason csúszva és üvöltve próbál eljutni valahova a házibulizók lábai között. Üvölthettünk mint a sakál, de láthatóan nem mi csináljuk ezt először, mert senki le se szarja. 

Fölsegítem a lányt a földről, akin látszott, hogy ez a váratlan pszichedelikus utazás eléggé megviselte. Remeg keze-lába, ruhája-haja össze vissza, láthatóan dirib-darabokból próbálja épp összerakni magát. A barátja szintúgy, a szép ing lehányva, riadt szemek, érezhető hogy ez elég is volt nekik esti bulinak.

Egy sráctól később megtudom, hogy ez ketamin volt. Végülis régóta ki akartam már próbálni.

- Még egyet? - illedelmesen körbekínálom a szívószálat, de látva az előző akciónkat, mindenki hevesen visszautasítja. Kicsit kevesebbel próbálkozom mert szeretnék azért valamennyire intakt maradni. 

Szipogva felpillantok a tálcából, és egy fehér kéz nyúl a szívószálért, zöld színűre lakkozott körmökkel és a mutatóujján egy koszos ragtapasszal. 

Mikor ült ide mellém? Bevillan, Beának hívják. Nem emlékszem mikor mutatkozott be.  Rutinosan szippant egy keveset, majd felém fordulva, törökülésben elhelyezkedik mellettem a kanapén. 

Félrehajtott fejjel, komoly arccal vizsgálgat mint az óvodások, én meg őt nézem ugyanolyan kérdő tekintettel… te ki vagy? 

Az atlétatrikós tag, Béci hangjára ocsúdok fel, aki a látóterembe behajolva, hadonászva üvöltözik a pofámba.

- Ez mit csinál?? Ez a csajomat nézi bazdmeg??! 
Ő a kibaszott csajom, bazdmeg!!