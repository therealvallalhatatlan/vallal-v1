Elnyúlva fekszünk a bolyhos puha szőnyegen, amit ágy helyett vettünk, mert könyebb volt hazahozni. Tök üres a hatalmas szoba körülöttünk, de már egész jól berendeztük. 

Mindenhova leraktunk egy-egy Pesti Estet, ez a kanapé, ez a szekrény, itt meg mérjük és csomagoljuk a dolgokat. 

Középen meg a szentélyünk, a bolyhos puha szőnyeg. Egész nap egy transzcendens meditációban vagyunk, amit néha megzavar a telóm csörgése.

- Jöttök akkor töki? Hozzatok ezt-azt és egyhetes a buli vágod
- ja lehet lenézünk Zolikám, de nem tudom még... 260km érted...

Bea ébredezik mellettem.

- Ki az... ?
- Zolika hív minket aba a buliba, tudod. Amit valami mezőn tartanak a halál faszába.
- goa?
- ja valami olyasmi.
- menjünk!

Bea mindig kapható volt egy jó kis bulikára, de én is
szerettem ezeket. Ő egész éjjel táncolt, míg én megváltottam a világot néhány hozzám hasonlóan elcseszett arccal. 
Hát akkor pakoljunk össze. Ez mondjuk könnyen megy, csak bedobálok minden  diszkókelléket a bazinagy strandtáskába. Ebben van minden cuccunk. Amíg Bé lezuhanyzik én csinálok pár cigit az útra, és mentálisan is felkészülök egy kevés amfetaminnal.

- mehetünk muci?
- mehetünk ja! de nem extrázunk kicsit?
- mire gondolsz?

Bea az orvosi táskára mutat, amit Vöri hagyott itt legutóbb, mert nem tudta kifizetni a cuccát.

Hm, nézzük csak. Végigfut az agyamon, hogy be vagyunk kicsit még gombázva, és LSD-t is toltunk tegnap a szokásos speed-fű-bloodymary kombó mellett. Nem biztos, hogy most reálisan látjuk ezeket. De gyorsan elhesegetem ezt a faszságot.

- hát figyi ezt már Vöri eléggé átválogatta... de van itt egy ilyen, hogy Atropin, ez mi lehet?

Mivel akkor még nem volt internet, (legalábbis mi nem fértünk hozzá), felhívtuk a Drog-Stop nevű ingyenes telefonszámot.

- Halló, van itt a kezemben egy ampulla, ráírva hogy Atropin Max.Dos 400%, ha öö...úgy értem ez micsoda meg tudja mondani?
- nagyon nem ajánlom. Hallucinációkat okoz, és teljesen...

Itt le is tettem a telefont, már tudunk mindent ami szükséges.

- Szerintem csöppentsünk pár cseppett egy kockacukorra, aztán meglátjuk.

Pár csepptől mi baj lehet, nemigaz? Be is dobunk egyet-egyet, aztán még egyet gyorsan indulás előtt, fölkapjuk a strandtáskát, és pár perc múlva már a buszt várjuk a Délihez.

De mi ez... mi történik? Kicsit rogyadozik a lábam, le kell üljek a megállóban levő padra. Botorkálni kezdek a pad felé, de mintha végtelenül lelassult volna az idő és zuhannék lefele folyamatosan. A következő pillanatban azt érzem hogy nekinyomódik a fél arcom a megállóban álló fényreklámnak, fél szememre megvakulok a fényétől, majd váratlanul helyet cserélnek az irányok, és alulról látom a padot amire megpróbálok fölkapaszkodni, de sehogy nem érem el az ujjaimmal. 

Mi az ott? Valaki ül ott az autók között? 
Ki ül az út közepén … ?
 
Ez a Bea bazdmeg…  az út közepén guggol, ő az... 
minden erőmmel küzdök, hogy valahogy elinduljak felé. 

Most kúszok a földön tényleg? 
Igen, a földön csúszok felé, miközben ő guggol az út közepén… forog velem minden, sorra állnak le a motorikus funkcióim, a tudatom utolsó szikrájával próbálok valahogy közelebb kerülni hozzá. 

Kinyújtom a karom és hasonfekve valahogy meg tudom érinteni.

whoupp. 

Sötétség.
