Arra ébredek, hogy csörög a telóm. Utcai fülkéből hívnak.

- hallo... 
- Helló Vöri vagyok!! fú dejó figyelj... elvonásom van kurvára hallod... kurvaszarul vagyok bazdmeg tudsz segíteni ??
- ... jah. Ibolya presszó 20 perc. Ne késs.

Basszameg, miért mond ez a telefonba ilyeneket? 
Nem azt kérdezi vagyok-e, tudunk-e találkozni, mint a normális fűvásárlók, hanem kapásból a nyakamba önti az összes szarságát.

Kikászálódok az ágyból, nem akarom Beát felébreszteni. Magzatpózban, lábait felhúzva alszik. Csinálok egy nescafét és rágyújtok egy spanglira. Lassan kisimulnak az idegeim, és már tudok gondolkodni. Kiveszem a hűtőből a cuccot, kimérek 1 grammot. Aztán még kettőt. Biztos ami biztos.

Máris 20 perc késésben vagyok. 
Elindulok, de az ajtóban megtorpanok. Valami nem oké. 
Kéne tolnom egy csíkot is. Visszamegyek, a konyhaasztalon levő tányérból feltolok egy utcácskát, a könnyem kicsordul úgy marja az orromat. 

Oké, csináljunk gyorsan egy cigit és indulok is. 
Ki tudja mi vár rám. Máris 40 perc késésben vagyok. 
Leszaladok a lépcsőn, és elvakít a déli napfény ahogy kinyitom a kaput. Folynak a könnyeim, a szám annyira ki van száradva, hogy nyelni alig tudok. Mit is mondtam neki? Ibolya presszó? 
asszem azt. 

Tele van a hely egyetemistákkal meg külföldiekkel. Vöri persze sehol. Kérek a pultnál egy pohár sört, és pár rózsaszínű mignont Beának, elvitelre. A rózsaszín mignon a kedvence. Ez a fasz meg még mindig sehol. 

Leülök az utcán a teraszra, iszom a sört, és nézem az embereket. Hogy csinálják? Dolgozni mennek, ügyeket intéznek, mindenkinek valahogy meg van a helye. Eszembe jut a Tesz-vesz Város, amit gyerekkoromban annyira szerettem. Én ki lehetnék abban a mesében? Senki. Nincs ilyen karakter.

Végre meglátom Vörit, ahogy jön a ferenciek-tere felöl. Bazdmeg ennél levágósabb figurát. Láthatóan siet, és közben idegesen turkál a zsebeiben. Leejt valamit amiért visszaszalad. Folyamatosan vakaródzik, és közben hangosan beszél magában. Nem vesz észre amikor elmegy mellettem, utána kell kiabáljak.

- Vöri bazdmeg, hello!

Amikor meglát látom rajta, hogy kurvára megkönnyebbül.

- Bocs a késésért, Kukactól jövök. Hoztál ugye?
- hoztam. De ugye van nálad lóvé?
- perszehogy van, csak adjad már mert szarul vagyok.

Látom rajta hogy tényleg szarul lehet. Remeg, izzad, és totál idegbeteg.

- Ugye emlékszel, hogy a legutóbbit sem fizetted ki, hanem elfutottál?
- dehogyis, nem futottam el, csak el kellett intéznem valamit.
- de nem jöttél vissza.
- dehogynem, csak akkor már nem voltál ott!
- Vöri. Most van nálad lóvé?
- persze. Vagyis most csak fű van nálam, de mindjárt találkozom a...

Istenem bazdmeg. Miért csinálom ezt? Ez a legalja. 
Ezek kezelhetetlenek. De valamiért nem tudom azt mondani, hogy menj a picsába. Sajnálom őt. Együttérzek vele. Ő is csak keresi a helyét ahogy én is. Csak egyikünk sem találja.

- ..mennyi fű van nálad?

Elkezd idegesen túrkálni a zsebeiben, majd végül a nadrágja oldalzsebéből előkotor valamit.

- Tartsd a markod!
- szórakozol...?

Telerakja a két kezem spanglival. Nem csak én érzem úgy, mindenki minket néz, a körülöttem levő asztaloknál ülők, a járókelők, mindenki. Mi az istent csinál ez? Próbálom valahova elrakni, de nincs zsebem, úgyhogy leszórom az asztalra és ráteszek egy Pesti Estet.

- Adod? bemennék ide a wc-be.

Odaadom neki. Még kér egy pohár vizet a pultnál, és botladozva felmegy a lépcsőn a wécékhez. 

Nincs rosszabb a heroinistáknál. Mindennel szembemegy amit csinálnak. Mi ennyire jó ebben a cuccban, hogy teljesen az eszüket vesztik tőle?

A hónom alá csapom a mignonokat, két kézzel felmarkolom az asztalon levő füvet, és nem törődve a tekintetekkel, mintha egy kiscicát vinnék a tenyeremben, elindulok hazafele. 

Nem igazán van kedvem megvárni amíg a wc-ben szerencsétlenkedik, majd mind akit kicseréltek, jól funkcionáló emberként lejön a lépcsőn, vagy éppenséggel mint egy katatón zombi, letámolyog.

Bea még mindig alszik, csak a popsija látszik ki a takaró alól. Mellébújok, és szorosan átölelem. Beszívom a haja illatát. Félálomban befészkelődik az ölembe. Érzem a forróságot a combjai között. 

Mi nem ilyenek vagyunk. Mi normálisak vagyunk. 
Velünk minden rendben van.
