Egy kórházi ágyon ébredek. Utcai cuccban vagyok, atléta és rövidnadrág. Fölülök nagy nehezen, kurvára fáj a mellkasom, és mintha valami másik dimenzióban lennék. 

Úristen mi ez? Egy kibaszott katéter van a pöcsömben. Összeszorított fogakkal kihúzom, és kitépem a karomba kötött infúziót. Hol van Bea? 

Basszameg mi az isten történt?? Semmire nem emlékszem. Csak az van a fejemben hogy meg kell találnom. 

Hallom a hangját a fejemben, 

- végre felébredtél, szabadíts ki!!
- megyek nyusziii!!

Forog velem minden, fogalmam sincs hol vagyok. Ez valami kórház? Igen, ez egy kórház. De mi az isten történt velünk? A tér és az idő összekavarodik. 

Nem tudom mennyi idő volt eljutni az ajtóig, mert folyamatosan változtatta a helyzetét. Azt hiszem kimen-tem a szobából. Igen, egy folyosón vagyok. 

Ez egy kórház.

- Segíts itt vagyok!
Azonnal elkezdek futni a hang irányába. Ez valami alagsor, a fejem felett gőzölgő, csöpögő csövek útvesztője. Nem lehet, hogy itt van, itt szobák sincsenek. 

Végre találok egy ajtót és beesek rajta. A down kóros kissrác van ott zöld műtőscuccban, és széles mosollyal üdvözöl. Ez nem lehet a valóság.

- Erre gyere itt vagyok!! Segíts!!

Rohanok a kihalt szűk folyosókon. Ez nem is egy kórház. Félszemmel látom, hogy  eszelősen vihogva fut utánam a down kóros kissrác. 

Minden erőmet összeszedve felrohanok egy lépcsőn és próbálom bezárni magam mögött valahogy a lengőajtót. Nincs rajta zár.  Iszonyatos para önt el, miközben minden ép agysejtem kétségbeesetten próbál visszazökkenni a valóságba.

- Itt vagyok, erre gyere!
- én is itt vagyok!! hol vagy??!

Egy folyosón vagyok, mindkét oldalon szobák. 
Artikulálatlan hangon üvöltöznek körülöttem. Nem értem amit mondanak. Föltépem az összes ajtót, mindegyik mögött valami borzalmas dolgot látok.

- Hol vagy??!
- itt előtted nézz rám!!

Úristen nyuszikám bazdmeg...itt vagyok! 
Ő az. Ki van kötözve az ágyhoz. A kezembe kerül egy vajazókés, és letépem, levágom a gézt amivel kikötözték. Gyere menekülnünk kell itt van a Csaba is!!
A következő kép, hogy a 7-es busz megállójában állunk. El kell jutnunk a Ferenciekre. Beát tartom a kezemben, mert tök gyenge és folyamatosan összeesik. 

Nyuszi tarts ki, mindjárt otthon vagyunk! Ahogy megáll a busz, meglátom magunkat az ajtóüveg tükröződésében.

Mindketten véresek vagyunk, és a ruhánk leszakadva. Mi történt?! Menekülnünk kell innen! De honnan? Képtelen vagyok felidézni honnan jöttünk, csak azt érzem menekülnünk kell innen, mert különben meghalunk. 

Fogalmam sincs hogyan, de hazaérünk a Veres Pálnéba. Beát lefektetem a kanapéra és szinte abban a pillanatban elájulok én is. 

A Tesz-Vesz Városban találom magam. Egy mosómedve vagyok, és az a nevem, hogy Betörő. De miért Betörő? 

Körbeállnak a kedves kis állatok, de valahogy fura az egész. Mindegyiknek egy-egy kő van a kezében. És lassan közelednek felém.

Valami ütést érzek a halántékom. Mi ez, vér? Záporoznak a fejemre az ütések, míg végül magatehetetlenül, véresen és összetörve elterülök.

Ne haragudjatok. Betörtem hozzátok. Ígérem nem jövök többször.
