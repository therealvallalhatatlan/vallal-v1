Beának megjött, és most 3-5 napig nem hajlandó kijönni a szobából. Levélszámra eszi a meristint, én meg addig egyedül intézem a dolgokat. 

Igen, ez minden hónapban ugyanígy megtörténik, tökéletesen ráálltam már, és nekem meg a fejem fájdul meg ilyenkor.

- Öhm.. hozzak valamit muci?
- joghurtot..
- ...milyet?
- basszameg honnan tudjam??!
- jójó, hozok. valamilyet.

A kulcsomat csörgetve állok a bejárati ajtónál, alig várom hogy lelépcsőzzek végre a hűvös és sötét lépcsőházon keresztül, és kilépve a kapun megcsapjon a Veres Pálné utca pinceszagú levegője. De csörög a vezetékes telefon.

- Igen?
- add a Beát.

Valahonnan ismerős volt ez a hang a telefonban.

- mucikám, hív valami fasz.

Felnyújtom a galériára a telefont, csak Bea kezeit látom ahogy  érte nyúl.

- Mi van?? ... gyere ide... nem mozdulok ... nem érted bazdmeg hogy én nem mozdulok?

Bea ilyenkor totál nincs magánál, és erre a Meristin is rátesz egy bő lapáttal. Egyszer bevettem párat így kíváncsiságból, és arra emlékszem magamra döntöttem néhány sörösrekeszt a cba-ban, és vihogtam tőle mint egy idióta.

- figyi menj már le ide a kálvinra, add ezt oda a taxisnak.
- mit mucikám?

Egy levákumozott tasakról van szó, benne pár száz ecstasyval. Oké, mi baj lehet, Bea elmondta pontosan miről ismerem fel az autót és hogy mindig ugyanott áll, merthogy a taxis egyben az üzletház éjjeliőre is. Berakom egy tesco-s szatyorba a cuccot, ami persze félig átlátszik, és elindulok vele a kálvinra. 

Miközben végigsétálok a Veres Pálné utcán, és átvágok a Bástya utcánál levő senkiföldjén, azon gondolkozom miért van az, hogy minél nagyobb a káosz körülöttem, annál nyugodtabb és összeszedettebb vagyok. Miért van ez?

A Királyi Pál utca végéből már látom is taxit. Éjjel kettő van, csak ő áll az üzletház előtt. Átvágok a kereszteződésen, egyenesen felé tartok, már messziről hallom a pumpáló basszust a kocsiból, amiben egy füstbe burkolózó faszi ül, az arcát nem látom.

Intek felé félúton, jelzem hogy igen, hozzá érkezem. 
Odaérek, lassan letekeri az ablakot, ömlik ki a füst. Meglátom az arcát. Bazdmeg, ez ő. A faszi, aki lehúzott pár hete fél kiló fűvel a bosnyákon. Pisztolyt nyomott a fejemhez, hogy ez a tanulópénz haver. Nézünk egymásra hitetlenkedő szemekkel.

- Te ki a faszom vagy, ember?
- tőlem van az eki bazdmeg. Beától. Ezt majd dumáljátok még meg.

Ezzel sarkon is fordulok, és száguldoznak a gondolataim mit is kellene most csinálnom. Rakat cucc van nálam. Ez egy csapda. Meggyorsítom a lépteimet ahogy átvágok a kihalt körúton. Emlékszem vészjóslóan kihaltnak tűnt. A hajléktalanok és a részeg turisták is eltűntek az utcáról. 

Abban a pillanatban ahogy a túloldalra érve fellépek a járdára, mindenhonnan vijjogó rendőrszirénákat hallok. Rendőrautók tűnnek elő a semmiből és veszik körbe a taxit. Pillanatra meg kell álljak, hogy hátranézzek, és magam sem hiszem el amit látok.

Mindenhol kék fények villódznak és elemlámpák fényei cikáznak, hirtelen tele lett rendőrőkkel a kereszteződés. Kirángatják a faszit a kocsiból, tucatnyian állják körül és vagy öten a hátán térdepelnek. 

Próbálok feltűnés nélkül eltűnni a királyi Pál utca sötétjében.  Egy kapualjba beugorva visszapillantok, nem jönnek -e utánam. Kezemben a tesco-s szatyorral rogyadozó térdekkel, remegő kézzel kinyítom a kaput, és közben lopva körbenézek nem látok-e valami gyanúsat. 

Nagyot sóhajtok amikor végre bezárom a lakás ajtaját magam mögött.

Ugye ez az egész nem történt meg valójában?
