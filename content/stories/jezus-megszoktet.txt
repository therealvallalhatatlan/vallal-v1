Egy pipacsmező szélén állok egy szál gatyában az autópálya mellett. Tűz a déli nap, viszketek mindenhol, 
éhes és szomjas vagyok, csípnek a böglyök.

Semmit nem hoztam magammal. 
Megszöktem, és gyorsan kellett döntenem. 

Azt gondoltam találok néhány érett mákgubót és meg van oldva a hazautam, de rá kellett jöjjek hogy ez csak pipacs.  

Megeszek azért párat a terméséből, és meghúzom a 
kétdekás kevertet amit egy hajléktalannal cseréltem egy doboz cigire. Sajnálom, hogy most meg cigim nincs.

Hunyorogva körbenézek a tágas mezőn. 
A könnyű szélben imbolygó piros virágokon, és az autópályán, ami nagy ívben elkerüli ezt az egészet. 
Még sosem éreztem magam ennyire szabadnak.  

Egy pipacsvirággal a számban visszabóklászok az autópályához. Eszembe jutnak a reggel 8 órai imádságok. 
Aahogy mi, narkós gecik Jézushoz könyörgünk megbocsátásért. Utána reggeli következik, miközben a 
kodein-függő ács, Zolika felolvas a Bibliából. 

Van aki sír, van aki hisztérikusan nevet, van aki közönyösen zabál, és van aki csak előre-hátra imbolyogva, elkámpicsorodva ül a székén. 
És vagyok én, aki egy percet sem bír itt ki tovább.

Reggeli után kimegyünk a földekre, kaszát nyomnak a kezünkbe, és félmeztelenül, szarrá égve a napon kifulladásig dolgozunk. Minden nap ez megy.

- hagyjátok abba, elég lesz! Igyatok egy kis vizet.

Én ezt már nem várom meg. Eldobom a faszba a kaszát, szalutálok a szobatársamnak akivel majdnem egy 
hetet töltöttünk együtt, látom rajta azonnal fölfogja mire készülök, és két kézzel integet hogy ne csináljam, de én futni kezdek a vasútállomás irányába. 

Senki sem kiabál utánam. Szóval most itt vagyok az 
autópálya mellett a pipacsföldön, és mivel pénzem sincs, stoppal próbálok hazajutni. Megnehezíti a dolgot, hogy félmeztelenül vagyok, papucsban és rövidgatyában. Rágcsálom a pipacs szárát, és minden autónak kedvesen integetek, hátha elvisz egy darabon. Sokadik autó húz el, mire végre egy kabrio lelassít mellettem.

- Merre mész cimbora?
- Budapestre!
- addig nem viszlek el, de szállj be, arrafelé megyek.

Vidáman beugrok a középkorú őszes faszi mellé az autóba, és el sem hiszem hogy ilyen luxi körülmények között tehetek meg pár kilómétert.

-Szívsz? Tekerj egyet nyugodtan, ott van a kesztyűtartóban.

Na ne bassz! Ennél jobbat el nem tudnék képzelni. A kesztyűtartóból előkerül egy zacskó spangli, meg valami fehér por is. Hát persze hogy tekerek egyet. Adogatjuk a spanglit, miközben a szemem sarkából látom, hogy a fickó folyamatosan hesszel, hol a combomat nézi, hol a felsőtestemet, de nem gondolom ezt túl, valóban eléggé kigyúrtam magam az állandó kaszálásban, és faszán le is vagyok barnulva. 

- És? mi járatban fiatalúr?
- hát öö... Zsibriken voltam. Rehabon. Csak elszöktem.

Érzem, hogy nem kellett volna ennyire őszintének lennem, de most már mindegy.

- Értem... nincs ezzel semmi gond.

A faszi egyszercsak lefordul az autópályáról egy földes útra.

- Miért kanyarodtunk le?
- van itt egy napozórét. Pont oda tartottam.
- én nem igazán…
- ugyan, van időd. Olyan fiatal vagy még.

Megszólal valami vészcsengő a fülemben. Mi folyik itt? 
Mit akar ez? Megállunk az autóval egy árnyas részen, a faszi undorító félmosollyal felém fordul, a térdemre teszi a kezét, és egyre feljebb és feljebb elkezdi simogatni a combomat.

- Ez finom? Adhatok egy kis pénzt is.

Sajnos nem számol azzal, hogy nem igazán tudom kontrollálni az érzelmeimet. Kiugrom a kabrióból, átmegyek az ő oldalára és a pólójánál fogva kirángatom az autóból.

- a kurva anyád bazd meg!

Beülök a kormány mögé, beindítom az autót és kifarolva visszaindulok az autópálya felé. A faszi kiabálva fut utánam, és én pár méter után rájövök mekkora idiótaságot csinálok éppen. Beletaposok a fékbe, kiveszem a kesztyűtartóból a drogokat, és a pénztárcájából az összes papírpénzt amit találok. Az ürge feltartott kézzel, lihegve megáll mellettem és riadtan végignézi.

- Hívom a rendőrséget…
- hívjad bazdmeg! Mit mondasz, hogy meg akartál baszni egy stoppost? elvitte a füvedet?
- én csak…
- bíztam benned bazdmeg!!

Bekúrom a kocsiajtót és elindulok gyalog a földúton az autópálya felé.  A picsába, megint elbasztam...túlreagáltam volna? De meg akart erőszakolni basszameg... 

Azt gondolta pénzért megdughat aztán kitesz az autóból. Próbálom kitörölni a fejemből, ahogy rámnézett és ahogy combomat simogatta. 

Kis híján visszaszaladok, hogy pofánverjem, de közben elönt újra a szabadság érzése és elszáll a dühöm. 

Végülis tele vagyok cuccal és pénzem is van. Leszarom. Visszasétálok az autópályára, egy kilóméterkövön tekerek egy cigit, szívok a fehér porból is ami kokónak tűnik, és megszámolom a pénzt. 

Ebből simán hazajuthatok taxival is. Nem is alakulhatott volna jobban, nemigaz?
 
A többin meg majd túlteszem magam.