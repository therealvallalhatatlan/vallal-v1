Késő éjjel van, a Zöld Pardonból caplatok hazafelé, és mivel kicsit belassultam a söröktől, úgy döntök lemegyek a Duna-partra tolni egyet mielőtt hazasétálok. Töküresek az utcák, senki nincs a rakparton, szóval leszaladok a lépcsőn, és leülök pár fokkal lejjebb.

Két pakk is van nálam, mindkettőre már rájártunk többször is az éjszaka folyamán. A kövérebbet berakom a farzsebembe, a másikat meg a térdemen egyensúlyozom miközben csövet tekerek az utolsó megmaradt ötszázasomból. 

Csak úgy találomra beleszippantok, és próbálom a sötétben megállapítani vajon mennyi lehetett, amikor egyszercsak nappali fény világítja meg a pakkot, és én elemlámpák fénypászmáiban találom magam.

- Jó estét uram, mi járatban?

Rendőrök állnak körülöttem, az elemlámpáik fénye cikázik az arcom és a térdemen egyensúlyozott pakk között. Hát ez kemény, ezt nehéz lesz kimagyaráznom.

- Jó estét biztos úr, én csak tudja lejöttem ide kicsit...

Semmi nem jut eszembe. Ez annyira egyértelmű, hogy nincs értelme magyarázkodni.

- Tegye le a tárgyat a kezéből!

Engedelmesen lerakom az összetekert ötszázast. Basszameg ekkora bukót... egy picsányi maradt a pakkban, de ez bőven elég lesz nekik hogy beazonosítsák, ez színtiszta amfetamin.

Egy kéz elveszi a pakkot a térdemről, egy másik begyűjti az ötszázast. Hát ez fasza. Ennyire bénán megbukni, ezt álmomban nem gondoltam volna.

- Szálljon be a gépjárműbe!

Beülök a hátsó ülésre, és elönt a stresszhelyzetekben mindig rámtörő nyugalom. Nem motoztak meg. Óvatosan kipiszkálom a farzsebemből a cuccot, és elrejtem az ülés alá.

Ki tudja miért a 8. kerületi rendőrörsre megyünk, ahol kiszállítanak a gépjárműből, egy csomó rácson és vasajtón megyünk keresztül, míg végül leültetnek egy székre, szemben egy íróasztallal. Hosszú percekig gépel egy faszi, megkérdezve nevemet, anyám nevét, címemet, faszméretemet, mindent.

- Írja ezt alá!

Olvasom az elémtolt papírt, és fennakadok egy mondaton: “külsérelmi nyomokkal hozták be”. Rajtam nincsenek külsérelmi nyomok.

- Elnézést, ez nem stimmel... külsérelmi nyomok?

A faszi nem szól egy szót sem, de a kísérő rendőrök kicsit közelebb lépnek hozzám. 

Á értem már. Szóval összevernek és lesznek rajtam külsérelmi nyomok, ha nem írom alá. Valamelyik esetben biztosan aláírom. Trükkös! Mivel ez a nyócker kapitányság, jobbnak látom aláírni a papírt.
Újabb rácsok, folyosók, két zsaru elkísér a cellámhoz, ahol ki tudja meddig fogok raboskodni.
Le kell adnom az övemet, cipőfűzőmet, hogy nehogy felkössem magam, aztán rámzárják a vasajtót.

Közben beüt a speed amit pár perce toltam, és úgy érzem megőrülök. Egy 3x3-as cellában vagyok, két priccsel, plafonig csempézve a helység, és ezen kívül semmi nincs. 

Bazdmeg itt fogok megőrülni. Dübörög bennem az adrenalin, szétvet az energia és most itt fogok bekattanni.

Telnek a másodpercek amik óráknak tűnnek. Próbálom feltérképezni a helyet, és hogy hogy szökhetnék meg. Bazdmeg ezt nem fogom kibírni. Előjön a klausztrofóbiám, és kényszerítem magam, hogy normálisan vegyem a levegőt. Figyelem az őrök mozgását, és olvasom a falba, csempébe karcolt üzeneteket.

“Megbaszlak vivijen”, “Édesanyám ne hagy el”, “szetbaszlak kocsög buzi”

Mi a faszt keresek én itt? Nemrég még gimnazista voltam, oké szar jegyekkel, de legalább jól tudtam rajzolni.

Bazdmeg megőrülök. Le-föl járkálok a 3x3-as cellámba, fogalmam sincs mennyi idő telt el, mire végre hallok valami zajt kívülről.

- Engedj el baszod, szétkúrom a pofád bazdmeg!!

Valakit lökdösnek végig a folyosón, és úgy hallom kap egy gyomrost amikor a cellámhoz ér.

Kinyílnak a zárak és egy félmeztelen bokszoló külsejű faszit lökdösnek be rajta, aki azonnal ököllel ütni kezdi a bezáródó ajtót.

- kurva anyátok gecik!! Ha kijutok innen szétbaszom a pofátokat bazdmeg!!!

Végre nem vagyok egyedül. Ez egy true figura, nem lehet gond.

- szevassz bazdmeg hát te?

- behoztak bazdmeg a kibaszott zsekák... nem csináltam semmit érted??!

A faszi teljes erőből ököllel üti a csempét meg a vasajtót. Persze, értelek haver, én sem csináltam semmit.

- de mi történt, mondd már el

Nagy nehezen leroskad a priccsre és kiönti a lelkét. Van ott kokó meg valami kurvák és megcsalás amit nem tudok követni.

- Tysonnak hívnak. Tudod miért hívnak annak?

- sejtem haver..

- te hogy kerülsz ide?

Elmondom a sztorimat röviden, és mivel összevissza pofázok a speedtől, valahogy belekerül az is, hogy a Tilos Rádióba gyakran viszek ezt-azt.

- Rádió?? Mondasd be, hogy szabadítsátok ki Tyson-t!! Megígéred nekem??
Megígérem. Kurvajól elbeszélgetünk a nyócker viszontagságairól, politikáról, túlélésről és olyan magas filozófiai dolgokról, mint az élet és a halál, vagy bizonyos jó minőségű kurvák futtatása. Nem tudom mennyi idő telik el, de egyszercsak csikordul a kulcs a zárban és kinyílik a vasajtó.

- Maga elmehet.

Rám mutat a zsaru, és én alig hiszem el.

- Ugye bemondod a rádióba?
- Bemondom Tyson. Tarts ki!

Megöleljük egymást, én visszakapom a cipőfűzömet és az övemet és szabadon távozhatok. A mai napig nem tudom kinek köszönhetem ezt. De gyanusítás nélkül ki kell engedjenek 24 órán belül.

Átkísérnek újra a vasajtók és vasrácsok labirintusán, és én kilépek a Víg utcára, a napfénybe.

Veszek egy nagy levegőt a város szmogjából, és egyenesen elindulok a Tilos Rádió felé.

Már otthonról hallgatjuk a rádióadást.
Elmagyarázom Beának aki rommá idegeskedte magát, hol jártam, és együtt hallgatjuk a Tilost:

- Megszakítjuk adásunkat! Tyson börtönbe került.
Igaszságtalanul. Szabadítsátok ki Tysont!!

Ismétlem: SZABADÍTSÁTOK KI TYSONT!
