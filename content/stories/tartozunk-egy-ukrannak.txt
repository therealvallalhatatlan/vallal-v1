A kocsiban ülve elmondom Beának röviden mi történt. Megnyugtatjuk egymást, hogy ez egyértelműen Béci faszsága volt, majd dumálja le ő a “megbízható és jófej” spanjával, aki akár szét is lőhette volna a fejemet. 

Béci ki van kapcsolva, szóval hazadobom Beát a Telekire majd én is hazakeveredek valahogy, és alszom vagy húsz órát egyhuzamban, mozdulatlanul. 

Arra ébredek, hogy 17 nem fogadott hívásom van egy ismeretlen számról, és kaptam néhány capslockkal írt sms-t.

 “HIVJ!!! CS” 

Ez az ukrán Csaba… honnan tudja a számom? 
Idegesen főzök egy kávét, és felhívom Beát beszélt-e 
már a Bécivel. 

- Beszéltem vele.
- ... és?
- azt mondja te adhattad oda valaki másnak.
- mi vaan? háde hogy…
- hogy nézett ki a faszi?
- ilyen kövér dagadék rapper és cigány mint a Bécike! 
- adom a Bécit...

Remegő kézzel rágyújtok egy cigire közben. Szórakozik ez velem? Szopat?

- Háló?
- Béci most szopatsz?! 
- mért szopatnálak? 
- odaküldtél egy faszit…
- a Pierre-t küldtem oda.
- de ez nem a Pierre volt…
- akkor nem tudom ki a fasznak adtad oda.
- ... Béci most szopatsz?!

Hát ezt nem hiszem el. Mi a fasz történik velem? Közben újabb sms érkezik az Ukrántól.

“HIVJ.”

Kihajítom a cigicsikket az ablakon, veszek egy nagy levegőt és felhívom a faszi számát. Sokadik csörgésre veszi csak fel. Valami piaci nyüzsgés hallattszódik a háttérben.

- Hello Csaba, ööö van egy kis gond.
- na!
- lehúztak minket, nem tudjuk ki. Nincs meg a sporttáska.  A pénz se.
- oké semmi gond.
- ... öö... semmi gond?
- holnap 10-re hozzátok, és semmi gond nem lesz. 

Kinyomja a telefont. 
Egy darabig állok még magam elé meredve, hallgatva a pittyegést, majd én is leteszem. Visszahívom Beát.

- na...?
- hát nem jó, nem túl jó. Holnap 10-re vigyük a pénzt.
- ó basszameg...
- esélytelen. ja.
Mindkettőnk agyán átfut az összes lehetőség hogyan fog minket összeverni, megkínozni, eladni kurvának, rabszolgának, értékesíteni a szerveinket, vajon mennyit kell majd visszafizetnünk, és nem-e fog egy életen át szopatni minket. Ezt bizony most elbasztuk. 
Másnap reggel kapok egy újabb sms-t az Ukrántól:

“10:00, bosnyák, gombaárus”

Nincs mit tenni, üres kézzel, bízva a fasztudjamiben, elindulunk a Csabához. De mi ez a “gombaárus” szöveg? 
Ez tuti valami vicc. 
Belépve a csarnokba rögtön látjuk, hogy ez nem vicc, ez komoly, a faszi amúgy főállásban gombát árul. 

Rikító színű susogós szabadidőruhát visel fekete bőrcipővel. Mivel sor áll előtte, sorbaállunk mi is, és amikor sorra kerülünk, végigmér minket vigyorogva, jéghideg, gonosz, huskey-kék szemekkel.

- Ti...? 

Nem tudom mire gondolhat, de látszik, hogy ezen jól szórakozik.

- Hoztátok?
- hát az van Csaba...
- hoztátok?
- nem hoztuk. És megmondom fingom sincs honnan szedjük össze.

Csaba közben méri a gombát, a nevén szólítja az idős néniket, mi meg állunk mint két idióta, hogy mégis mi a faszt csináljunk ebben a helyzetben. Vagy csak álmodjuk ezt? 

Egyszercsak egy down-kóros kissrác jön ki a pult mögül, egy papírzacskót nyom a kezembe, majd elsétál. 
A zacskó tele van gombával. Nézek Csabára értetlen arccal.

- Gomba. Friss. Itt megtaláltok.

Nem igazán értjük. De megkönnyebbülünk, hogy nem ölt meg minket szóval gyorsan el is tűnünk a helyszínről. 
A több napja tartó feszültség egyszerre jön ki rajtunk, és az egész utat végig vihogjuk, röhögjük, hogy úristen hülye ez?? Azt akarja hogy gombát áruljunk? Egy zöldségestől fostunk?
Egy zöldségestől paráztunk be ennyire?? 

Bea nagyszüleinek Bem rakparti, töküres lakásába megyünk, amit raktárnak használunk egy ideje. Ülünk a parkettán, vagy az erkélyen a jéghideg kövön, és a gyerekkori traumáinkat osztogatjuk meg egymással. 

Halkan kinyitjuk a ház kapuját. A lépcsőházba érve lepisszegjük egymást. Kurvajó lenne ha a szomszédok nem szúrnának ki minket. Bea közben odasúgja nekem:

- ki ér föl előbb?

Rohan föl előttem a lépcsőn, én meg pisszegve próbálom elkapni mert egyre hangosabban vihog, de ettől még jobban menekül, és még hangosabban vihog, és már majdnem elkapom mire ő sikoltozni kezd, én meg kiejtem a kezemből a szétmállott papírzacskót és szanaszét gurul a gomba mindenfelé. A zacskó alja marad csak a kezemben, benne egy vastagon átragasztószalagozott csomag.

Bea megköszörüli a torkát hogy figyeljek már, és a legbűbályosabb hangján, szépen artikulálva odaköszön a függöny mögül kikukucskáló szomszéd néninek. 

- Csókolom Steinhauser néni! Jöttünk virágot locsolni! Jól teccik lenni?

A néni csak enerváltan legyint, és eltűnik a függöny mögött. El kell sétáljunk az ajtaja előtt a mi lakásunkhoz, nézem az ajtóra kiírt nevet: Schneider.

- Steinhauser bazdmeg?? Mióta hívod te így? Honan jött ez hallod? 

Fulladozunk mindketten a röhögéstől, és alig várjuk hogy magunkra zárhassuk végre az ajtót. Pár perc múlva már magunkba roskadva ülünk a parkettán, és a túlélési esélyeinket latolgatjuk. 
