Unottan szívom a cigiket és nézem ahogy két zakkant pingpongozik félregombolt pizsamában. Nem igazán lehet itt mást csinálni.

Az egyik hosszú percekig áll mozdulatlanul, majd hirtelen elüti a labdát a picsába. A másik erre sírni és toporzékolni kezd, földre veti magát, mire azonnal megjelennek a megtermett ápolók, felhangzik a “leszedálni, leszedálni!”, és pár perc múlva már csak az elhaló nyüszítése hallatszik a folyosó túlvégéről.

- akar játszani?

Meglepődöm, mert a főorvos úr nyújt felém egy pinpong ütőt, és ő általában nem szokott bekapcsolódni ezekbe a tevékenységekbe.

 - persze, pötyögjünk egyet!

Kicsit tartok a dologtól, mert bár nem pingpongozok valami jól és totál be vagyok nyugtatózva, viszont vagy két fejjel magasabb vagyok nála, míg ő olyan 160 centi lehet és legalább annyi idős is, szóval próbálok lassú és magas labdákat ütni, hogy kiegyenlítődjenek a feltételek.

A doktor úr komolyan veszi a meccset, lecsap minden labdát, fut az egyik oldalról a másikra, láthatóan összezavarodik, hogy balkezes vagyok, miközben én szinte egy helyben állok és igyekszem a térfele közepére ütni a labdát. Csak játszunk nemigaz?

- meccs?
- hát... oké, számoljuk.

Útálok meccset játszani. Mindig sértődés a vége. Már három beteget szedáltak le miattam, mert összeomlottak amikor elveszítették a meccset.

Nem tudom, hogy ez a magas toleranciaszintemnek, vagy a furcsán behuzalozott agyamnak köszönhető, de rám nem igazán hatnak a nyugtatók és az egyéb szarok, amivel itt telenyomnak minket. Kicsit talán tompább vagyok, de az agyam ezt egy kalandnak fogja fel, kifejezetten szórakoztatja ez az új elmeállapot, felpattan a szörfdeszkára és próbálja meglovagolni a hullámot.

A doktor úr odafut, fölugrik, lecsapja a labdát a jobb sarokra, amit én lassan, fonákkal visszütök úgy hogy kettőt is pattan a labda a térfelén. Dühösen rámnéz.

- rendben, 19:3!

Egy villámgyors szervát ad, amit gyengéden visszaütök, egyenesen a háló mellé. A doktor úr lendületesen ráhasal a pingpong asztalra hogy vissza tudja ütni, de nem éri el az ütőjével, és a labda komótosan végigpattogva az asztalon elgurul a folyosón.

Rámvillantja a szemét, és érzem, hogy ezt nem kellett volna. Lecsapja az ütőjét az asztalra, egyik kezét zsebrevágja a kulcsait csörgetve a fehér köpenyében, a másikkal odaint az ápolóknak.
- leszedálni.

Három ápoló ugrik rám azonnal, egy megragad hátulról a mellkasomnál, kettő a lábaimat fogja, berángatnak a szobába, rábasznak az ágyamra és rámtérdelnek hogy mozdulni sem tudjak. Megjelenik futva egy nővérke, felszív egy ampulla haloperidolt az injekcióstűbe, és próbálja megtalálni a vénámat, miközben a három gorilla méretű ápoló próbál lefogni.

- mi a faszt csináltok?? Nem csináltam semmit bazdmeg!!

A tű beszúródik a bőröm alá és döbbenten látom, hogy pár centivel arrébb ki is jön. Folyik a vérem mindenfele, és most már négyen próbálnak lefogni, miközben a nővér addig forgatja a tűt míg végre vénát talál, és belémtolja a fecskendő tartalmát.

Érzem, hogy a személyiségem darabokra hullik, és egy sötét űrbe, a semmibe zuhanok. Nem tudom mennyi időt töltök a sötétségben, de egyszercsak megjelenik egy kis fénylő szikra. A tudatom lépésről-lépésre rakja össze magát ebben az új környezetben. Lassan kinyitom a szemem, de még nem tudok megmozdulni. 

Látom, hogy még mindig csörgedezik a vér a leragasztott karomból, és hogy a betegtársaim az ágyam mellett állnak izgatottan tördelve a kezeiket.

Az ujjaim már mozognak. Forog velem a szoba és mindent kikockázva látok ahogy nagy nehezen fölülök az ágyon. A skizofrén faszi, Sanyika tapsikol örömében, és egy cigit nyom a számba. Lábraállok nagy nehezen, és két kézzel szorítom a vaságy támláját amíg valaki rámadja -fordítva - a papucsom, és egy másik beteg reszkető kézzel meggyújtja a cigit, miközben a szoba kijárata felé botladozom. 
Fordítva van a cigaretta a számban és marja az égő füstszűrő a torkomat. leszarom.

Kibotorkálok a szobából a folyosó végére, az orvosi szobához. Nyitva az ajtó, ott ül a doktor úr az íróasztala mögött, és meglepetten néz rám az orrára tolt szemüveg fölött.

Felemelem az egyik kezem, és próbálom az ujjaimat mozgatni, míg végül sikerül egyedül a középső ujjamat felmutatni. Kiköpöm a földre cigit, hogy beszélni tudjak. Folyik a nyálam és csak nagy nehezen bírom összerakni a szavakat.

- húsz ... három... és...  baszódjon meg doktor úr.
