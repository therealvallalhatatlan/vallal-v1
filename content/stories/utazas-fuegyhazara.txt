Béci lebasz elém a konyhaasztalra egy barna leragasztott csomagot, és gondterhelten kivesz két sört a hűtőből. Fogalmam sincs miért hívott ide. Nem kedveljük egymást. Valami nyomós oka lehet. Most látom csak, hogy be van gipszelve szinte térdig a jobb lába, alig bír járni. 

- Ülj le egy percre.

Leülök vele szemben, és felbontom az ő sörét is az öngyújtómmal, amit gyanakodva figyel.

- Nem tudok vezetni.
- látom. gondolom a lábad miatt.
- ... mióta van jogsid?
- 22 éves vagyok ahogy te is… mittudomén 5-6 éve.

Összehúzott szemmel, bizalmatlanul méreget, és nem tudom eldönteni hogy a lába fáj, vagy velem van valami problémája. Amin amúgy nem csodálkoznék. Bea a közös problémánk,  mindketten tudjuk. 

Váratlanul előkapja a pillangókését és tíz centire az arcomtól elkezd figurázgatni vele. 

- Ugye tudod, hogy elmebeteg vagyok?
 Tudsz róla buzigyerek? A Rizzónak levágtam a kisujját bazdmeg. Bámm így lecsaptam!

Belevágja a kést az asztalba, és a legfenyegetőbb nézésevel kezdi pásztázni az arcomat. Kis híján elröhögöm magam, mert én ezt a sztorit máshogy ismerem. Ő mesélte el egyszer beekizve, hogy az apja le akarta csapni a kisujját mert rájött, hogy füvezik.

- Jól vezetek nyugi. Nálad biztos jobban.

Lassan elteszi a kést, de közben folyamatosan tartja a szemkontaktust. Maga elé húz egy tálcát teleszórva fűvel meg széttépett cigarettavégekkel, és tekerni kezd.

-  Figyi odaadom az autót. Vidd le Beát Kétegyházára pár órás út. Jöttök is vissza oké? Vöri megy veletek.

Kérdezném ki az a Vöri, de nyílik a bejárati ajtó és Bea lép be rajta egy nagy csokor virággal a kezében, mögötte egy kócos vörös hajú, vörös szakállú fickó toporog. 

Béci gyanakvó pillantásokat vet a virágcsokorra, amit a szakállas fickó azonnal észrevesz, és figyelmes úriemberként biztosítja róla Bécit, hogy kizárólag a barátság jeleként adta a csokrot Beának, és hogy amúgy meg egy kuka mellett találta idefele jövet.

Fogalmam sincs ki ez a faszi, és meglepődöm amikor leül a konyhaasztalhoz, vág egy kis lukat a barna, leragasztózott csomagon, megszagolja, izgatottan összedörzsöli a kezét, tapsol egyet és elkurjantja magát: 

- Lássuk akkor!

Bea a virágokat rendezgeti egy vázában, Béci morgolódva kisántikál a gangra cigizni én meg nézem ahogy ez a viking forma, borzas faszi előszed a zsebeiből egy kormos kanalat, ráfúj hogy tisztább legyen, beleszór egy jó késhegynyit a világosbarna kavicsos porból, majd belemorzsol egy fél citrompótlót. 

Nem tudom mikor került egy inzulinos fecskendő a szájába, de a szájával lekapja a kupakját, felszív egy kis vizet a virágvázából amin mindhárman elszörnyedünk,
majd belespriccel belőle egy keveset a kanálba. 

A fecskendő végével elkeveri a barna porral, hogy nagyjából feloldódjon. Begyújtja a zippót, és melegíteni kezdi alulról a kanalat.Miután felforrt, egy cigaretta füstszűrőjéből letép egy pici darabot és azon keresztül felszívja a tűbe a teaszínű löttyöt a kanálból. Szájába kapja fecskendőt, lelkesen feltűri az ingujját és csak meghúzza kicsit jobban az eleve rajta lévő “Mentőszolgálat” feliratú érszorítót.

Életemben először látok ilyet és olyan mintha valami sátánista rituáléba csöppennék. Látom hogy egyszercsak bordó színűre vált a fecskendőben levő folyadék, majd szép lassan eltűnik a karjában. 
Te jó isten. Mennyire elmebeteg dolog már ez… ?

Úgy látom Beáék sem szokták még meg ezt, mert nyugtalanul toporognak a gangon miközben Béci csörgeti a kocsikulcsát, hogy induljunk már, mert el akarja mondani mire ügyeljek a BMW-vel. 

Nem mutatom, de a kocsinak kurvára-kibaszottul örülök. Tuti mindent megpróbált hogy ne a kicsi kincsével kelljen menjünk, de hát ez van. A Skoda nem indul. Félfüllel hallom, hogy valami elakadásjelzőről magyaráz, meg valamiről amire mindenképp figyeljek oda. Intek neki hogy nyugodjon meg minden fasza lesz. Óvatosan kiállok a parkolóhelyről, és figyelem az arcát amikor induláskor padlógázt adok, füstölgő kerekekkel.

Még akkor is örülök, amikor útközben kiderül, hogy egy fél kiló heroint viszünk, amit fűre fogunk ott Kétfaszomházán cserélni. 

Az is kiderült útközben, hogy Vöri totál herkás. Félóránként lőtte be magát hol speeddel, hol heroinnal, hol mindkettővel egyszerre a hátsó ülésen, miközben folyamatosan verseket szavalt és ledőlő tornyokról hadovált. De az is lehet, hogy csak félrebeszélt. 
Én meg igyekeztem úgy viselkedni mint egy sofőr.
Faarccal figyeltem az utat miközben Bea tetőtől talpig, mindenhol bekrémezte magát, kilakkozta a körmeit, és szerintem többször át is öltözött. Csak akkor néztem rá, amikor valóban indokolt volt, és akkor is csak a feltétlenül szükséges ideig. 

Így értünk le 4-5 óra alatt hatalmas kerülőkkel egészen a határhoz, Kéthéthatházára, ahol azonnal utunkat állta egy régi honvédségi dzsip egy pirospozsgás parasztbácsival, és egy vadászpuskás emberrel hátul, aki fekete maszkot viselt. 

Vöri csak kábán kidugja a fejét a hátsó ablakon és odaszól,

- Lalikához megyünk Palika bácsi.

Palika bácsi biccent és hátrébb tolat a dzsippel, mi meg elindulunk a hosszú kanyargós, fehér salakkal felszórt úton, egy hatalmas ranch kétszárnyas kapujához. A visszapillantóban látom, Palika bácsiék jönnek utánunk. Tisztes távolságból, de jól láthatóan, folyamatosan követnek minket.
A távirányítású kapu kinyílik, és begördülünk a hófehér kavicsos úton. Beállok a hatalmas földszintes épület előtti salakos parkolóba, egy rózsaszín Mini Morris és baszomnagy Land Rover Discovery közé.
Virágzó kúszórózsa és borostyán futja be a hatalmas, árnyékos teraszt. Minden olyan régi és patinás, de minden gyönyörűen karban van tartva. Vöri lerúgja a cipőjét a teraszon és az orrát fújva beslattyog a hatalmas kétszárnyas ajtón az épületbe, mi meg megyünk tátott szájjal utána.

Azt várom mikor jelenik meg az inas vagy a komornyik, de egy kétméteres, csontsovány, hajléktalan kinézetű raszta fogad minket, vagyis kászálódik ki egy babzsákfotelből. Széles mosolyra nyílik a szája, és megcsillan a beszűrődő napfény a színarany fogsorán. 

- Lali mindjárt jön, csak még nem értek haza az oviból. Mit hoztatok Vörikém? Jó volt a White Widow?

- Jó volt, jó volt.

Vöri közben ránk mutat, és bemutatja nekünk a raszta urat annyival, hogy “ő a Kóstoló”. Előkotrom a csomagot amit hoztunk és miközben kipakolom az asztalra, gyereknevetést, egy műanyag kismotor hangját hallom, és hogy súlyos, nehéz léptek közelednek felénk. 

Lalika az. Ő is bazinagy, épphogy befér az ajtón. Nem kövér, nincs kigyúrva, egyszerűen csak NAGY. Mint a Shrek. 

Nem szarozunk bemutatkozással meg ilyen faszságokkal. Egyszerűen lebasz elénk két kukás zsáknyi, ránézésre is hibátlan füvet, majd megkérdezi:

- Melyikből visztek? Ez White Widow, ez satívásabb, én nappal ezt szívom. A másik az egy Bubblegum-Skunk hibrid az pihentetőbb, indicásabb. Az Orange az elfogyott sajnos. Próbáljátok ki nyugodtan. Majd szóljatok ha sikerült dönteni. Azzal ott is hagy minket. 

Bea lelkesen belemarkol, és kint a hatalmas gyönyörűen karbantartott parkban leülünk egy padra és tekerünk egyet-egyet, hogy lecsekkoljuk mindkét fajtát. Nyilván azonnal össze is kevertem melyik-melyik, de ez várható volt. 

A kertben sétálgatva, füvezgetve, egyszercsak kiérünk egy tágas mezőre, ami telis-tele van fóliasátrakkal. Érzem, hogy ezt most nem kellene látnunk.

Azonnal felbukkan a dzsip, és jól láthatóan, távcsővel figyelni kezdenek minket. Úgy csinálunk mintha csak a naplementét csodálnánk, Bea átölel mintha romantikáznánk, és szép lassan, kézenfogva visszasétálunk a házhoz. 

Fura az egész, de nem tudok betelni ezzel az idilli hangulattal. Visszamegyünk a házba, a mosolygós feleség megkérdezi nincs-e szükségünk valamire. Isteni húsleves illat, Lali mély dörmögését hallom, ahogy a teraszon matekházit ír a gyerekkel. Int a tekintetével, és lepacsizik a kissráccal. Becsukja a teraszajtót maga mögött, és elhúzza a függönyt. 

- Melyikből visztek?
- ... fele-fele?

Nem akarok hülyét csinálni magunkból, úgyhogy csak rávágom. Lali egy homokozólapáttal el is kezdi leméregetni, és bezacskózni százasával.

Közben, hogy még szürreálisabb legyen az egész, megjelenik a hórihorgas raszta is, azzal hogy segít elpakolni. Hoz egy adidas melegítőfelsőt, és elkezdi kitömögetni a bezsákozott fűvel az ujjait, meg mindent amit lehet, míg végül úgy néz ki az egész mint egy madárijesztő. 

Beával többször egymásra nézünk közben, hogy most szopatnak-e minket, de úgy döntöttünk nem akadékoskodunk, és elindultunk a kitömött madárijesztővel a hátsó ülésen hazafele. Vagyis csak indultunk volna, ugyanis kifogyott a benzin. Épphogy elértünk idáig vele, és ki is ment az egész fejemből. 

Lali azonnal intézkedett és két házzal arrébb mit ad isten, egy otthonkás néni garázsában volt egy ilyen kis hobby-benzinkút, profi töltőállomással. Sok mindennel foglalkoztak itt a helyi lakosok. 

Hazafelé már hulla fáradt voltam. Bea elaludt mellettem, én meg rágyújtottam egy cigire és jól eső zsibbadságban hasítottam az autópályán, letekerve kicsit az ablakokat, hogy szellőzzön. Hol jártam az előbb? Mennyire menő ez már? 
Ez valóban megtörtént bazdmeg?

Valami vibrálást látok a szemem sarkából. Ahogy belenézek a visszapillantóba látom, hogy le van húzva a hátsó ablak, és a fűvel kitömött melegítőfelső egyik ujja eszelősen az autó oldalát verdesi. 

Porzik az út mellettem ahogy satufékkel félreállok, és azt ismételgetem magamban, ugyenem, ugyenem, ugyenem, amíg végig nem tapogatom a kibaszott madárijesztőt és megbizonyosodok róla, hogy megvan az összes csomag. Szerencsére nem hagytunk el semmit. Bea is higgadtan kezeli a dolgot, viszont most először merül fel bennem, vajon kinek a hánymilliós szarját intézem épp most?

Mi van ha lehúznak hazafele? 
Mi van, ha ez egy csapda? Bécikétől mondjuk? 
Tényleg bazdmeg… ez egy kibaszott csapda. 
Gondoljuk csak végig. Úton vagyok pest felé a csajával és egy szalmabálányi fűvel a hátsó ülésen. 
Kurvára féltékeny a csajára. Ki tud velem baszni valahogy? Ki tud erről, hogy úton vagyunk? Paranoia? Normálisan gondolkodom most?

- Bea tekerjünk egyet.
- jóhogy, áll félre!

Vidáman félreállok, de pár perc múlva lehervad rólunk a vigyor. Nincs cigipapír. Otthagytuk a padon, Kétfaszompusztafaszomon. Miből tudnék a nálam levő dolgokból cigipapírt csinálni? Pár perc után fásultan feladom. Itt állunk a préri közepén annyi fűvel amennyit még életemben nem láttam, talán nem is fogok, és nincs egy kibaszott cigipapírunk bazdmeg.

Hulla fáradtan, már alig élve jutottunk fel pestre, ahol egy nekünk tök ismeretlen, de  Béci elmondása alapján megbízható, jófej sráccal kellett még találkoznunk a bosnyák tér mellett egy kis utcában, átadni pár zacskó füvet. 

Pár sarokkal arrébb leállok, begyömöszölöm a pufók zacskókat egy sporttáskába. Beát megkérem, hogy várjon meg a kocsiban és ásítozva, félig leragadt szemekkel elslattyogok a találkozóhelyre. 

Késő éjjel van, senki sincs rajtam kívül a fákkal szegélyezett, félhomályos utcán. Messziről látom, hogy egy 120 kilós faszi jön nagy lendülettel, széles gesztusokkal, vigyorogva felém, majd amikor odaér hozzám előkap egy pisztolyt és a homlokomhoz nyomja a pisztoly jéghideg csövét.

- Ez a tanulópénz geci! Ezt most ideadod és elsétálsz buzigyerek.

Nem nagyon tudtam erre mit lépni. Hagytam hogy kivegye a kezemből a táskát, majd visszasétáltam a kocsihoz. 
- na mi volt?
- kinek vettük ezt a füvet?
- valami ukránnak.
- az fasza. akkor most tartozunk egy ukránnak.
