Amit elsőnek megtanultam: sose bízz egy herkásban. Hiába laktok együtt hat éve, vagytok a legjobb barátok, egyszercsak arra mész haza, hogy full üres a kecó, az összes cuccodat és még a csaptelepeket is eladta. Ha meg összefuttok másnap, (és tutira összefuttok), lesz egy tökéletesen felépített sztorija, mondjuk olyasmi hogy 

- hát én csak ki akartam festeni bazmeg!

Ezért aztán nem is csinálnak nagy ügyet egymás lehúzkodásából, másnap ugyanúgy lepacsiznak és túlteszik magukat a történteken. Ezt elég nehéz volt megszoknom és elfogadnom. Az első időkben alig bírtam kihozni nullára a bizniszt, folyamatosan lehúztak, átvertek, nem fizettek, vagy csak simán elfutottak a cuccal.

Láthatták rajtam, hogy nem fogok előkapni egy szamuráj-kardot, és hogy eleget küzdök a saját démonaimmal, így aztán kezdtek elszemtelenedni.

- Kukac, a múlt hetit sem fizetted még ki. meg az azelőttit se... tegnap meg elfutottál.
- dehogy, nem futottam el.

Már nem is próbálkozik.

- Figyi! A Füliéknek zöld kell, ha ráteszek egy ezrest meg kicsit lecsípek belőle, akkor be tudok vásárolni az olcsó nyalcsiból a Göndinél, azt eladom a Vöriéknek, és visszaadom a pénzt. Egy óra max.

- szóval adjak neked 50 zöldet, te meg felteszed a feketére és meglátjuk mi lesz?
- adok valamit biztosítékként. Itt van 50 gyors, oké?

A kezembe nyom egy öklömnyi fehér csomagot. Megszagolom, vegyszerszaga van. Még akár speed is lehet.

- bazdmeg Kukac... ugye nem szopatsz megint?
- én?? één?? 

Látszólag vérig sértődik.
Oké, odaadom neki a csomagot és elkísérem a kapuig ahol elvileg a Füliék laknak. Mielőtt eltűnne, utánaszólok.

- Kukac! Ne bassz át megint!

Felhúzott szemöldökökkel eltűnik a kapualjban, a kapu lassú nyikorgással készül becsukódni mögötte. Várjunk csak. Még épp elkapom a cipőm orrával mielőtt becsapódna. Picsába. Átjáróház... még pont látom ahogy Kukac kisprintel a szemközti kapun a Rákóczi útra.

Oké. Akkor ez nyilvánvalóan nem is speed. Ügyes. Nagyon ügyes.  Meg kell igyak egy sört, úgyhogy elsétálok a Darshanba. 
Ez igazából csak azt jelenti hogy veszek egy sört a Darshanba és kiülök vele a Mikszáth térre. 
Ott valahogy mindig zajlik az élet. 

Sörözgetek, közben folyamatosan cserélődnek körülöttem az emberek. Mindenki ismer mindenkit, mindenki csencsel valamivel vagy az éjszaka kalandjairól mesél, szóval az otthonos, szokásos közeg. Egyszercsak feltűnik a Kukac csontsovány, barna bőrű alakja, és egyenesen felém tart.
- Tessék itt a pénz!

És átnyújtja az összeget hiánytalanul.

- A speedet dobd ki nyugodtan. Az csak porcukor és körömlakklemosó.
- heh...

Erre nem számítottam.
Micsoda gentleman, és hogy megcsinálta! 
Hát igen, neki már tizenöt év rutinja van ebben.
