Beával nem sokszor mozdultunk ki a fővárosból. Egy ponton minden kirándulásunk a puszta túlélésért folytatott harccá vált, így aztán eléggé meggondoltuk mielőtt útnak indultunk.

De a Svájcban élő nagyszüleitől kaptunk kölcsön egy Chrysler Voyagert. Oké, igazából csak megtaláltuk a kulcsait a full üres bem-rakparti lakásban, és hát nem akartuk, hogy a hatalmas autó ott porosodjon a mélygarázsban kihasználatlanul, szóval elmentünk vele kirándulni egyet.

Vettünk egy kétszemélyes sátrat, egy bazinagy Magyarország-térképet, bedobáltuk a szükséges diszko-kellékeket (dohány, papír, cd-tok, másfajta papír, plusz a többi up and down cucc amire szükségünk lehet) és elindultunk valamerre, hogy kijussunk a városból.

Órák óta jövünk, összevissza kanyarogva és kurvára innék már egy kávét. Egy faluban járunk, két oldalt tip-top gondozott házak, és Bea a térképen próbál eligazodni, hol van a legközelebbi kávézó.

- Ez az itt-itt balra!
- okéoké!

Befordulok a nyitott kapun, felhajtok a salakos földúton, amit hatalmas fenyők szegélyeznek, és beállok a muskátlikkal díszített ház terasza elé.

Lehuppanunk a teraszon a műanyag flair-székekre az Eskimo-s napernyő alá, rágyújtok egy cigire és csak úgy barátságosan odaintek az atlétatrikós faszinak aki füvet nyír éppen. Úgy látszik ő a pincér, mert leveszi a munkáskesztyűt és felénk tart.

- Jó napot kívánok!
- jó napot!
- egy kávét kérnék meg egy sprite-ot ha van.
- sprite nincs sajnos.
 - akkor csak két kávét.

Bea kihajtogatja a térképet, és póbáljuk kitalálni hova érdemes mennünk, eltölteni egy romantikus éjszakát a természetben, vagy a kocsiban, ahogy alakul. Egész messze eljöttünk, valahol a Vértes déli lábánál lehetünk. Közben megérkezik a kávé amit elkortyolgatunk, és intek a pincérnek hogy fizetni szeretnénk.

- Elnézést! Mennyivel tartozunk?
- nem tartoznak semmivel.
- ...?
- ez egy magánház. Egészségükre!
- ...

Mi a fasz? Behajtottunk valakinek a kertjébe és kértünk egy kávét?

Körülnézek a teraszon és valóban csak egy asztal van meg egy hintaágy, szóval akár le is eshetett volna, hogy ez nem egy vendéglő, mármint ha normálisak lennénk.

Megköszönöm és nem győzök elnézést kérni, hogy ennyire benéztük. Szerencsére a faszi, és az időközben csodálkozó arccal megjelenő felesége nagyon jól szórakozik rajtunk, útbaigazítanak minket, hogy szerintük Gánt-ra lenne érdemes mennünk mert ott egészen különleges és elvarázsolt a táj, mintha a marson lennénk, szóval pont nekünk való lehet.

Kínosan nevetgélve elköszönünk, kihajtok a kapun és elindulunk tovább Gántra, amiről életünkben először hallottunk és elvileg remek fosszíliákat is találhatunk ott, ha kicsit szemfülesek vagyunk.

A térkép szerint egy földút vezet a gánti bányába egy erdős részen keresztül aminek megörültünk, mert így kipróbálhatjuk a Voyager-t igazi terepen is. Végtére is egy baszomnagy terepjáró, hát nem? 

Hát nem. Ez volt a második tévedésünk.
Az út igazából csak egy ösvény volt, vagyis inkább valamiféle vízmosás, ami az elmúlt napok nagy esősézei miatt egy mocsárrá alakult. Kicsit módosítottunk a tudatállapotunkon, és nekivágtunk a mások számára nyilvánvalóan kilátástalannak tűnő, és tutibiztos elakadással fenyegető útnak.

Nem tudom mi lebegett a szemünk előtt a természetben való romantikázáson és a beígért marsi látványon túl, de úgy éreztük ezt simán meg tudjuk ugrani.

Gyönyörűen vettük az akadályokat kezdetben, a V6-os motor bár kipörgött csomószor a félméteres sárban, de legalább egy kilómétert sikerült megtennünk a dőlések borulások miatt egymásba kapaszkodva, míg végül egy hatalmas emelkedő betette a kaput és 45 fokos szögben megdőlve elakadtunk a brutális sártengerben.

Nem volt ugye internet hogy megnézzünk valami tutorialt, de kiokoskodtuk, hogy valami baszom fadarabot kellene tenni a hátsó kerék alá, amin meg tud tapadni a kerék, és így kijuthatunk.

Beraktam egy husángot tehát a hátsó kerék alá és Bével megegyeztünk, (mivel ő nem tud vezetni) hogy ha gázt adok, ő megpróbálja megemelni, vagy legalább megtartani a fadarabot aminek a segítségével majd kikecmergünk a gödörből.

- Mehet nyuszi?
- Mehet!

Gázt adok, felpörögnek a kerekek, és látom a visszapillantóban, hogy Beát, a kis nyári ruhájában tetőtöl talpig, a felismerhetetlenségig beteríti a sár.

 - Baszki nyuszi jól vagy?

Sikítva röhögünk mind a ketten, és inkább megmutatom neki hogy működik a kuplung és hol a gázpedál, hátha nekem jobban sikerül. Nyilván engem is tetőtöl-talpig beterít a sár, de sikerül valami erőt kifejtenem, megkapaszkodik a hátsó kerék, és az autó métereket ugrik előre mielőtt lefullad a domb tetején.

Elképesztő látvány tárul elénk. Rózsaszín, rozsdavörös és lila dombok a hatalmas kráterben alattunk, amit valami gyér, nem evilági növényzet borít. Mintha a Marson lennénk. Megérkeztünk.

Nyilván semmi váltóruhánk nincs, úgyhogy pukkadozva a röhögéstől megtöröljük az arcunkat a pokrócban amit magunkkal hoztunk, és a magasból keresünk egy helyet a kráterben ahol felverhetjük a sátrat, tüzet rakhatunk, romantikusan egybeforrhatunk a természettel, és nézhetjük a csillagokat amíg újra felkel a nap.

Felkapom a sátor szarjait, a hátizsákot amibe igazából csak pár üveg vizet, egy csomag virslit, kenyeret meg egy doboz gyufát csomagoltunk, és megpróbálunk leereszkedni a meredek falon ami a rózsaszín, túlvilági dombokhoz vezet.

Nem könnyű, és Bea az első pár méter után, sikoltozva és seggencsúszva teszi meg a hátralevő utat, amitől én kicsit frászt is kapok mire nagy nehezen mellé érek.

- Találtál valami fosszíliát bébi? - Próbálom elütni valami poénnal.
- olyat mint ez?

Bazdmeg egy tenyérnyi megkövesedett csigát tart a kezében... ez bizony fosszília a javából!

Keresünk egy viszonylag száraz helyet ahol felverem a sátrat, és gyűjtünk fát, hogy tüzet rakjunk előtte. Szuper kis éjszakának ígérkezik. Lentről látjuk az autót is amivel pont a szakadék szélén sikerült megállnunk, és begyújtjuk a tüzet mivel már erősen esteledik.

Na, ideje tekernünk egy cigit!

Áttúrom a hátizsákot, de rájövök, hogy a mókacsomagot a cuccokkal a kocsiban hagytam. Faszom. Egyre sötétebb van, úgyhogy gyorsan visszakapaszkodok a szinte függőleges sziklafalon, és pár enyhébb sérüléssel vissza is jutok az kocsihoz.

Picsába. Az autó összes ajtaja nyitva. Basszameg, így hagytuk itt?
Ennyire még mi sem lehetünk hülyék...

Az ülés alatt megtalálom a cuccokat, de valami hiányzik.
Hol van Bea retikülje? Sehol nem találom.

Egy lélekkel nem találkoztunk egész úton. Ki a faszom járt itt? Frankón kiraboltak??

Nincs sok időm gondolkodni, mert egyre sötétebb van, és látom Bea is integet lentről, hogy kezd kialudni a tűz, úgyhogy bezárom az autót és leereszkedek újra a katlanba.

- Nyitva hagytuk az autót nyuszi, és nincs meg a táskád. Valaki lenyúlhatta.

Bé pár percre magába roskad, de rájövünk, hogy igazából csak pár tampon és egy lejárt uszodabérlet volt benne, szóval hamar túllendülünk rajta. Azon viszont már nehezebben tudunk, hogy rajtunk kívül van itt valaki más is, aki akár most is figyelhet minket. Időközben annyira besötétedik, hogy már egymást is alig látjuk, és kezd kialudni a tűz.

Egy öngyújtó segítségével próbálok faágakat szerezni, mígnem Bea rémülten megszorítja a kezem. Hall valamit.

- Valaki van a sátrunkban.

Visszafolytom a levegőmet. Valóban, valami mocorgást hallok a becipzárazott sátorból. A parázs már csak épphogy izzik és az öngyújtó fényében szinte semmit nem látok. Vaksötét van körülöttünk. Újabb mocorgás. Mi az isten lehet ez?!

A kezembe veszek egy nagyobbacska követ, és rémülten, egymásba kapaszkodva közelítünk a sátorhoz.

Lassan felhúzom a cipzárt, és mindketten bepánikolva hanyattvágódunk a sárba amikor meglátjuk mi van odabent.

Egy békacsalád, anyuka a kis békákkal, akik szintén pánikba esve ugrálnak ki a sátorból, egyenesen a parázsló tűzrakásba. Mindketten sikítozva rugdossuk ki őket a tűzből, miközben Bea a kulacsával próbálja oltani a tüzet, én meg a bakancsommal próbálom szétrugdosni a parazsat.

- Mi a kurva isten ez??
 - vigyázz ott van még egy!

Kezünk-lábunk remeg mire végre sikerül kimenteni őket, és most itt állunk olyan kukk sötétben, hogy még egymás arcát sem látjuk.

 - Haza akarok menni. - mondja elhaló hangon Bea.
- én is muci. Ennyi elég volt.

Leszarjuk a sátrat, összeszedjük nagy nehezen a cuc-
cainkat és legalább egy órába telik mire felkapaszkodunk a kukksötétben a meredek sziklafalon az autóhoz.

Magunkra zárjuk az autót, és beüt a másik para. Valaki van még itt rajtunk kívül. Figyelt minket valaki, aki kilopta a táskát az autóból. És lehet még mindig itt van.

Felkapcsolom a fényszórókat, beindítom a motort és próbáljuk megtalálni az ösvényt amin feljöttünk. Semmit nem látunk a sötétben. Elindulok egy ritkásabb rész felé, ami mintha valami ösvény-féleség lenne.

Félelmetes a fekete erdő körülöttünk, a bokrok összevissza karcolják a kocsit, dőlünk, borulunk a hepehupás terepen, de végül rátalálunk valami keréknyomra, ami biztos valami lakott terület felé vezet. Bea belémkapaszkodva retteg mellettem, és nekem is megfordul a fejemben, hogy mi van ha valami redneck tanyájára vezet az út, mondjuk pont azokéra akik kilopták a cuccunkat a kocsiból.

Úgy érzem órák óta bukdácsolunk el-elakadva a sárban, mikor egyszercsak végre szilárd felületet érzek a kerekek alatt. Bazmeg el sem hiszem...

Kijutottunk az erdőből, és egy széles aszfaltúton állunk keresztben. Leállítom az autót és nagyot sóhajtva, megkönnyebbülten egymásra nézünk.

- Oké, most viszont tekerjünk egyet!

Nagyokat szippantgatunk a cigiből és röhögcsélve adogatjuk egymásnak. Ezt a faszságot bazdmeg hahaha!

- Soha többé nem megyünk kirándulni!
- soha bazmeg, soha többé!

Hirtelen megvilágítja valami fényszóró Bea arcát, és éktelen dudálást hallok. Egy kibaszott kamion közeledik ezerrel, mi meg az út közepén állunk.

Kis híján lenyelem az égő spanglit, miközben próbálom ráadni a gyújtást, az utolsó pillanatban sikerül rükvercbe kapcsolnom és kitolatni az útról, miközben a kamion tülkölve elszáguld előttünk.

- Bazmeg nyuszi majdnem meghaltunk.
- haza akarok menni…
