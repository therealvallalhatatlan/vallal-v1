A herkásoknál nincs agyafurtabb, kreatívabb és intelligensebb állatfaj, ha a cucc megszerzéséről van szó. Egy jól menő belgyógyász, vagy egy maszek zöldséges napi bérét kell kitermeljék valahogy, minden egyes nap. És ez csak ahhoz kell, hogy ne legyenek szarul. Az önfenntartás többi aspektusára, mint a munkavégzés, hivatali ügyintézés, valami tulajdonnak a birtoklása, vagy mondjuk az étkezés, így már nemigazán jut idő.

- Vöri ott van szőlőcukor a kesztyűtartóban, szerintem egyél.

Halál sápadtan ül mellettem, a vörös hajával, bozontos szakállával úgy néz ki mint egy kopott, leharcolt, lefosott kerti törpe.

- Ja jól vagyok, köszi. De azért bedobok párat.

Így haladunk a körúton egy rozoga Fiat Pandával amit 30g fűért cseréltem pár nappal ezelőtt. Egyszerűbbnek láttam ha bepattan az Oktogonnál és kiteszem a Blahánál, és közben elintézzük amit el kell.

Látom turkál a táskájában és kezdi kipakolni a kis cuccait a műszerfalra. Kanál, citrompótló...

- Te mi a faszt csinálsz?
- hát csak, gondoltam...
- te teljesen hülye vagy? itt kiraklak a Blahán, nehogymár itt lődd be magad!

Mindegyik ezt csinálja. Ahogy a kezébe kerül, máris a megfelelő szpotot keresi. A legközelebbit.

- Jójó bocsi, a Blaha az jó lesz.
A király utcánál járunk, látom hogy megáll előttünk néhány autóval egy szirénázó mentő, kipattannak a mentősők a kocsiból, hátulról kiveszik a hordágyat és beszaladnak vele az egyik bérházba. A mentőautó ott áll nyitott hátsó ajtókkal, vészvillogózva.

- Állj meg!!

Itt akar kiszállni? Oké, annál jobb, megállok itt a mentőautó mögött. Vöri kiugrik a kocsiból és eltűnik a mentőautó hátuljában. Jézusom mi a faszt csinál ez?? Diadalmas vigyorral fölkap egy mentőstáskát, és amit még ér beledobál a zsebeibe, majd visszarohan és bevágódik mellém az autóba,

- Gyerünk-gyerünk gáz-gáz!

Ó hogy baszódjál meg...Beletaposok a gázba, kis híján nekimegyek a mentőautónak.

- Normális vagy bazdmeg?? Mi az isten volt ez???
- odanézz mik vannak benne!

Kikerekedett szemekkel nézek rá, de közben az utat is próbálom figyelni. Fényes nappal van. Hányan láthatták ezt? A visszapillantóban nem látok zsarukat. Egyelőre nem. Vöri igazi ínyencként átszellemült arccal túrkál az egzotikus ampullák között, én meg azon gondolkodom ez most tényleg megtörtént? Ugye csak álmodom. Mi a fasz történik velem?

Megállok hihetetlen csálén az első szabad parkolóhelyen, kilökdösöm Vörit a kocsiból és én is kiugrom belőle mintha sose lett volna az enyém. 

Mondjuk nem is volt az enyém, mert a nevemre sem irattam.  De hogyan is irattam volna, hiszen forgalmit sem kaptam hozzá. Ja és persze érvényes jogsim sincs.

Ezt most itt jobb ha elengedem.

Hónapokig ott állt még a kis Panda, csálén, félig a járdán, félig az úttestten.

A  közeli Hunnia mozi úri közönsége használta hugyozó-helynek, hamutartónak, vagy hogy megtartsa a söröskorsót, mígnem egyik nap eltűnt és csak sáros falevelek maradtak utána.
