Tél van, késő éjszaka, baromira csúszik az út a sűrű havazástól és egy kölcsönkapott autóval haladok egy kis eldugott mellékutcában a VI. kerületben. 

Egy vásárlómmal találkozom, Fülivel aki biciklivel van (?) és nem örülök, amikor az autónak támasztja a bringát mielőtt beül a mellém az ülésre.

-  Nem fagysz meg így biciklivel Füli?
- á dehogy, nézd rövidgatya van rajtam!

Tényleg az van rajta észre sem vettem. Felül meg egy trikó és egy kardigán. Mindegy, nem vagyok az anyukája, nem az én dolgom, szóval elintézünk mindent, elpakolom a cuccokat, gázt adok és… 

BÁMMM!

Valaminek nekimentem, de nem látok semmit a betört szélvédőtől. Kiszállok, és hát az történhetett, hogy Füli egyenesen elém kanyarodott, én meg ugye gázt adtam, és most itt fekszik a motorháztetőmön. 
Mozdulatlanul.

- Bazdmeg Füli jól vagy?

Oké, már mozog, nem vérzik semmije, kivéve a homlokát, mert az nagyon. Nincs nálam semmi, így a kardigánját tekerem a fejére, és bevonszolom az anyósülésre. Beszállok én is és lekapcsolom a motort és a fényszórókat.

- Figyi haver nézz rám jól vagy?

Felkapcsolom a belső világítást, látom felületi seb, csak jókora dudor kezd nőni rajta. Füli kezd magához térni, úgy néz ki nem tört el semmije, a vérzés is csitul a fejsebén, és pár perc múlva már nevetgélünk a történteken, egymást nyugtatgatva, hogy ki volt a hülye...

Kicsit még várunk, hogy nincs-e esetleg belső vérzés, és szóba sem kerül többet az ügy. Katonadolog.
