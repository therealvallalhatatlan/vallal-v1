---
title: A kis Vállalhatatlan
---

1989., olyan kábé tíz éves lehetek.  
Ezerrel száguldok lefelé a kanyargós szerpentinen a Favorit versenybringámmal.  
Ráhajolok a kormányra, hogy tökéletes legyen a légellenállás.  
Érzem, hogy szédületes sebességre gyorsulok fel.

Ha valami az utamba kerülne, akkor biztosan nem tudok megállni.  
De most megbabonáz a rázkódó kilométeróra állása: **42 km/h**.  

Mint egy autó!! Az eddigi legnagyobb sebességem!  

**45 km/h!!**

Minden idegszálammal az útra koncentrálok.  
Tökéletes ívben bedőlök a kanyarokban, érzem, ahogy az izmaim eggyé válnak a gondosan karbantartott gépemmel.  
Sziszeg körülöttem a levegő, ahogy megelőzök egy buszt, majd egy hirtelen elém kanyarodó autót is.  

**46 km/h!!!**

Egy buszmegálló felé közeledek, ahol a nyári melegtől hullámos az aszfalt, de már nincs időm lassítani.  
A kormány az első huppanónál reszketni kezd, majd egy ütés, és én biciklivel együtt felrepülök a levegőbe.  

A biciklim egy szaltó után beleáll az olvadt aszfaltba, miközben én métereket csúszok a felpúposodott úttesten, trikóban és rövidgatyában.  
Ég mindenem, és szédülök az adrenalintól, ahogy föltápászkodok.  

Egy-két ember tesz felém pár tétova lépést, de a legtöbben csak kuncogva félrefordulnak.  
**Bazdmeg, de ciki.**

A kormányvillám beleállt az aszfaltba, alig tudom kirángatni.  
Érzem, hogy vérzek pár helyen (szinte mindenhol), de szeretnék minél előbb eltűnni innen.  

Közben megérkezik a busz, ami rámdudál, mert nem tud beállni a megállóba.  
Fölülök a bringára, mert nem veszem észre, hogy a lánc is leszakadt.  
Megpróbálok eltekerni innen, de ebben a pillanatban a kormány is letörik, és majdnem kitöröm a fogaimat a kormányrúdon.  

Hallom, hogy most már többekből is előtör az elfojtott kuncogás, és ez bennem is oldja a feszültséget.  
Félrecibálom a bringát a buszmegállóba, és a busz végre be tud állni.  

– *Elnézést, tessenek csak menni nyugodtan!*  

Értetlen arcokat látok magam körül, mintha nem értenék a reakciómat.  
*Hülye ez?*

Hazatolom a bringát, miközben sajog mindenem és csöpög a vér innen-onnan.  
**46 km/h az azért nem szar!**  
Kár, hogy ezt így nem igazán kellene elmesélnem senkinek.  

Legközelebb másfele megyek majd, ahol nincs ekkora forgalom.
