Egy szirénázó mentőautó száguld előttem, a hátsó ajtajai ki-be csapódnak, ahogy eszelős tempóban veszi a kanyarokat a sötét, kivilágítatlan szerpentinen. 

Egyre gyorsulva követem, már alig bírom bevenni az éles kanyarokat. Érzem, hogy véresre sebzi a bőröm a jégszilánkokkal keveredő menetszél. 

Még egy kanyar. Már csak pár méterre vagyok. 
A száguldó mentőautó hátsó ajtajai hangos csattanással becsapódnak, majd szép lassan, centiről centire, nyikorogva résnyire nyílnak. 

Jéghideg neonfény árad ki az autó belsejéből mint a röntgensugárzás. Halálra rémülök a látványtól. Szakadt gumikesztyűs, karmos ujjak jelennek meg a táguló ajtórésben, és egy tébolyult szempár fúrja a tekintetét az enyémbe.

- Gyere szállj be te kis geci!

Pánikba esek a rémülettől. Nem tudok fékezni. Érzem, hogy szív magába a mentőautó hátulja, és ez az iszonyatos alak az eszelős tekintetével, véres és koszos mentősruhában kitárja felém a hosszú karjait.

- Szállj be te kis faszszopó!

Elvakít a neonfény és én egyre közeledve, magatehetlenül száguldok felé. Már csak pár centire vagyok, hallom a gonosz vihogását, hirtelen felém csap a mocskos karmaival, és én felüvöltök a fájdalomtól.

- Úristen jól vagy??
- azt a kurva...mi a fasz...

Totál leizzadva ébredek, és reszketek annyira fázom. Bea aggódva néz rám.

- Rosszat álmodtál?

 Egy pólóval törölgeti a homlokom és rámdob egy meleg takarót.

 - olyasmi.

Majd’ elharapom a nyelvem annyira vacogok. Mennyit aludhattam?

- Biztos jó lesz, ha ma megyünk? Tudsz így vezetni?
- Persze, majd beveszek egy coldrexet.

Sosem voltak még elvonási tüneteim, és most sem tudom eldönteni nem-e csak megfáztam.
 Mindig abba ringattam magam, hogy ez csak a szúrós arcoknál jelentkezik, és ők is csak rájátszanak, hogy valaki ápolgassa őket.

Hm. Vajon mennyire álltam rá erre a szarra? Az a baj, még a fogyasztásomat sem tudom megbecsülni. Amikor méricskéltem mindig szívtam is egy kicsit. Szóval kábé egész nap az utóbbi fél évben. Számolatlanul. Csak speeddel elég jól kiegyensúlyoztam.

 Ahh faszom. Szóval ezért hívják nyalcsinak... mert a végén kurvára megszopod.

Feltápászkodok, megnyugtatom Beát hogy ne aggódjon mert tutira csak náthás vagyok és hőemelkedésem van, majd magamra zárom a fürdőszobát. Most mit csináljak? Egy pillanat alatt jobban lennék ha... ha egy kicsit...
De bevillan a száguldó mentőautó, a jéghideg neonfény és az a rémisztő, hivogató figura.

Na mi van buzigyerek, sirdogálsz? Brühühű rosszat álmodtál? Folyik az orrod? Szedd már össze magad az isten szerelmére, mi a faszt csinálsz?!

Lezuhanyozok és mivel nem találok mást felveszem Bé rózsaszín Hello Kitty-s pulóverét, két nadrágot, hogy biztosan ne fázzak, összeborzolom a hajam hogy jól nézzek ki, és kirúgom a fürdőszobaajtót.

- Induljunk Bébi!

Mivel -2 fok van odakint és hát ugye nincs szélvédő az autón, minden cuccot magunkra aggatunk, dupla kabát, dupla gatya, sál, sapka és bedobok néhány pokrócot is a hátsó ülésre.

 De alig teszünk meg pár száz métert vissza is fordulok az úszószemüvegekért mert kifolyik a szemünk a jéghideg menetszéltől.

 Elhesegetem mekkora faszságot csinálunk megint éppen, és őszintén szólva amíg kikecmergünk Budapestről kurvajól szórakozunk. A piros lámpánál kuncognak, mosolyognak, vagy épp döbbenten néznek a gyalogosok ahogy ülünk a szélvédő nélküli sportkocsiban, durván beöltözve, búvárszemüvegben, és 40-50-es tempónál nem is tűnik olyan vészesnek a dolog.
Kiérve az autópályára viszont már egész más a helyzet. 120-nál már sűvítő forgószél kerekedik az autóban ami azonnal lekapja rólam a sapkát és össze-vissza dobálja a kocsi hátuljában, míg Bea két kézzel kapaszkodik a rózsaszín usankájába.

Kénytelen vagyok az első pihenőnél félreállni.

- Mennyit jöttünk?
- kábé 20 kilómétert. Még olyan 170 van hátra.

Nem igazán gondoltuk ezt végig, basszameg. Bé betekeri magát a pokrócba, én meg felerősítem a sapkát a fejemre az úszószemüveggel, hogy ne vigye le a szél.

Békésen elszívunk egy spanglit az álló autóban, maxra tekerve a fűtést, jól kiröhögjük magunkat hogy mi ez már megint, kicsit beparázunk hogy mi van ha megállít egy rendőr, majd lassan elindulunk és visszakanyarodunk az autópályára.

Pár perc után újra félre kell álljak a leállósávba mert nem kapunk levegőt a menetszéltől, úgyhogy rögtönzök egy-egy maszkot a szánk elé egy kettétépett sálból.

Így már nem is olyan vészes. Berakunk egy zenét, felkúrjuk maxra, hogy elnyomja a menetzajt, és megpróbálunk megtenni legalább 20-30 km-et anélkül hogy megfulladnánk vagy megfagynánk.

Újabb megálló következik, Bea nem bírja tovább és elfekszik a hátsó ülésen, teljesen bebugyolálva magát a pokrócba, és odaadja az usankáját amit meg tudok kötni az állam alatt mint az idióták, így nem viszi le a szél a fejemről. Már majdnem félúton vagyunk. Hátranézek és látom, hogy Beát kezdi belepni a havaseső. 
Meg kell álljunk és át kell melegedjünk valahol, mielőtt végleg nem tudunk kiszállni az autóból.

Kecskemét előtt kicsivel félreállok egy fogadó parkolójába, és alig tudok kikecmeregni az ülésről. Az ujjaim lefagyva, nem mozog a nyakam és hiába állok, még mindig érzem a süvítő menetszelet az arcomon.

 - Muci ébresztő, menjünk igyunk valami forró teát vagy valami szart.

Bea lesöpri magáról a havat, és úgy ahogy vagyunk, rózsaszín usankában, úszószemüvegben, pokrócokba csavarva, szarrá fagyva beülünk az étterembe. A pincér rezzenéstelen arccal elénk teszi az étlapot.

- Mit hozhatok?
- én egy grog-ot kérek, tisztán. Két decit. Te nyuszi?
- forralt bort.
- máris hozom.

Nem akarom súlyosbítani a helyzetet, de kezdek megint rosszul lenni, és a forró rummal hátha kicsit el tudom terelni a szervezetem figyelmét.

Kellemesen átmelegít a forró rum, és mintha tűkkel szurkálnának ahogy kezd felengedni a megfagyott arcom. Kiterítem a hatalmas térképet az asztalra és próbálok rájönni hol lehetünk.

- Elnézést, meg tudná mondani hol vagyunk?
- Lajosmizse. Ez a Mizse Hotel és Étterem.

A hotel szó hallatán egymásra nézünk Beával, de látom rajta inkább minél előbb túl szeretne lenni ezen az egészen. 
Megköszönjük az italokat, fizetünk és kényszeredetten magunkra rángatjuk újra a kabátokat pulóvereket, a fejemre erősítem a rózsaszín usankát majd elköszönünk.

- Viszontlátásra!

Visszafordulva látom, hogy a pincér odahívja a kollégáit és kuncogva nézik ahogy kisöpröm a havat a sportkocsi üléseiről, Bea pokrócba csavarva befekszik hátulra, én meg bepréselődök a kormány mögé és felveszem az úszószemüveget. Már csak 60-70km. Lassan kifordulok az autópályára és máris újra a jeges pokolban vagyunk. De már félúton!

Szegedig még kétszer meg kell állnunk. Először azért mert megéhezünk és veszünk szendvicset meg kávét egy benzinkútnál, másodszorra azért, hogy kihányjam az egészet.

Meglátva a Szeged táblát, Bea sikoltozik és tapsol örömében a hátsó ülésen én meg majd’ elsírom magam. Mekkora faszság volt már ez? Tuti meg lehetett volna ezt oldani normálisabban. Ha normálisabbak lennénk.

Nagy nehezen megtaláljuk az autószerelő utcáját, és beállok a kapukijáróba. Kint van a tábla:

ZÁRVA

- Baszki Bea, milyen nap van ma?
- vasárnap.

Nem is gondolnátok milyen nehéz úgy navigálni az élet tengerén, hogy hülye vagy konkrétan. Nincsenek meg az alapvető rutinjaid, nem vagy képben az általános szabályokkal így hát állandóan rögtönöznöd kell, ami ehhez hasonló pofáraesésekkel jár. De átküldte Göndi a szerelő számát, úgyhogy hívom is. Kicsöng...

- Hálló?
- jó napot én Szabó Ervin vagyok, ugye ön foglalkozik Toyota szélvédőkkel? Egy Supráról lenne szó.
- igen de ma zárva vagyunk.
- nézze, pestről jöttünk le ide szélvédő nélkül.
- komolyan mondja?
- komolyan.
- ...
- ide tudna jönni?
- várjanak meg. Fél óra múlva ott vagyok a műhelynél.

Megérkezik a faszi egy Lada Nivával, és úgy látom két kíváncsi haverját is hozta magával. Érdeklődve, hitetlenkedve méregetnek minket ahogy állunk beöltözve a kocsit mellett.

- Tényleg így jöttetek?
- igen, és elég szar volt. Ugye van hozzá szélvédőtök?
- persze. Megoldjuk.

Szerencsére kurvajó arcok és még néhány spanglit is elszívunk nagy röhögcsélve miután elkészül az autó, megkínálnak teával, sütivel, és kicsit felengedünk a meleg irodában.

Az egyik srác még ki is takarítja a havat és az esővizet az autóból, és kellemesen felfűti mire beszállunk az induláshoz.
Integetnek nekünk amikor kikanyarodunk a műhely udvaráról, és mi is hálásan visszaintegetünk.

Kurvadrága volt, de minden pénzt megért, hogy végre egy meleg autóban, SZÉLVÉDŐVEL száguldhatunk haza, felkúrva a zenét, egy szál pulóverben.

Sajnos a visszaúton is félre kell állnom egyszer, hogy kihányjam a teát és a sütit, de ennyi kényelmetlenség már bőven belefér.

Bekanyarodok a Veres Pálnéba, leparkolok a ház előtt és leállítom a motort. Asztakurva de jó végre itthon lenni...

Felbotorkálunk a lépcsőn, kinyitom a bejárati ajtót és lerogyunk a nappaliban levő a kanapéra. Kitör belőlünk a röhögés, a könnyünk csorog, térdünket csapkodjuk, alig bírjuk abbahagyni.

- na jó én beülök egy kád forró vízbe, jössz te is nyuszi?
- persze csak csinálok egy forralt bort!

Szuper kis este lesz ez! Megengedem a vizet a kádba, ledobálom a cuccaimat és a gatyám gombjával szarozok amikor elönt valami megmagyarázhatatlanul kellemes érzés. Egyszerre hihetetlenül felszabadultnak és boldognak érzem magam. Mi a fasz történik velem... ?

Belenézek a tükörbe, látom ahogy a tükörképem egyre közelebb jön, mígnem finoman összekoccan a homlokunk, és valami jólesően meleg folyik végig az arcomon.

Arra eszmélek, hogy Bea rázogat, kiabál és sikoltozik körülöttem. A hideg kövön fekszem és egész testemben reszketek.

 - Jól vagy??! Mi történt veled??!

Feltápászkodok a földröl, de minden izmom sajog és remeg, mintha áramütést kaptam volna. Egy csomó véres rongy van körülöttem. Mi a fasz történt?

 - Bazdmeg jól vagy??!

A tükörben látom, hogy még mindig ömlik a vér a számból, és valami fehér hab borítja az államat.

- A földön feküdtél rángatózva hallod??! Epilepsziás rohamot kaptál! Hívjam a mentőket??
- csak azt ne! Ne hívd a mentőket kérlek. Jól vagyok nyuszi.