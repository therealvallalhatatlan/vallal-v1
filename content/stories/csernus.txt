Félrehúzom a függönyt és kinyitom a konyhaablakot, mert megfulladok a fűszagtól. Sajnos az ablak a gangra, a belső udvarra nyílik, és mivel első emelet, egyenesen a bérház bejáratára látok rá, így épp összeakad a tekintetem Vöri zavarodott tekintetével, aki épp felcsengetni készül. 

De útálom ezt a kurva ablakot. 
Most be kell engedjem. És már jön is fel integetve. Remélem nem kezd el a lépcsőházban elvonásról meg citrompótlókról hadoválni. Megfogadtuk Beával - néhány horrorisztikus “sajnálatos esemény” megtörténte után - hogy soha, de soha többet nem engedünk fel herkásokat a lakásba. 

Nem csak azért, mert mindent összevéreznek és észre sem veszik, vagy mert hatalmas kupit hagynak maguk után aminek a 99%-a veszélyes hulladék. Ezeken még túllendültünk volna.

A gondot az jelentette, hogy túl sokféle kimenetele lehet a dolognak. 10-ből 1 esetben fordult elő olyan, hogy a vásárló simán kisétált, kezet fogtunk és ágyő. Ő füvet vett. 9-szer valami elbaszott szürreális rémálom zajlott le előttünk. 

Kezdetben bekészítettünk Naloxont meg egy ampulla adrenalint, hogy ha bármi történne, ne legyen gond. Ez az első két alkalommal el is fogyott. Az első eléggé megviselt minket, főleg azért, mert akkor jöttünk rá fogalmunk sincs mit kell ilyenkor csinálni.

A második esetben már arra is rájöttünk, hogy Bea ilyenkor durván bepánikol, megmagyarázhatatlan, irracionális döntéseket hoz, ami nekem teljesen leköti a figyelmemet, így szinte kioltjuk egymás képességeit. 

Tegyük hozzá, semmilyen információforrásunk nem volt a Pulp Fiction-ön kívül, szóval hagyjuk is ezt, megoldottuk. Oké nem sokon múlt, de fél óra eszeveszett pánik után végülis mindenki életben maradt és ment a dolgára. Katonadolog.

Tanultunk a két esetből, és megmondtuk nekik, nincs több Naloxon. Sem adrenalin. Semmi nincs amivel megmenthetnénk őket. 

És ha még egy ilyen “váratlan haláleset” előfordul, ahogy észrevesszük, abban a másodpercben, még melegen le lesznek baszva az emeletről. Érdekes módon több ilyen eset nem fordult elő. Mi tényleg próbálkoztunk na. Mi is jobban éreztük volna magunkat ha biztonságos körülmények között intézik ezeket a dolgokat, és nem a szemközti topless bar wécéjében, akármilyen buziságnak hangzik is ez. 

De azt nem lehet megszokni, hogy a szikrázóan szellemes beszélgetőpartneredből egyszercsak kataton kómás agyhalott lesz pár percre, vagy hosszú órákra akár. Ilyenkor figyelheted nem felejtett-e el levegőt venni például, mert ezt gyakran előadják.

Kerülgetheted a konyhában, miközben próbálsz összedobni valami kaját majd leülhetsz mellé megvacsorázni, míg ő a cipője orrát bámulja mozdulatlanul. 

És egy ilyen másfél órás, brutális zoom out után ugyanott folytatja ahol abbahagyta. Leteszi végre ami a kezében van, befejezi a mondatot, és már indul is mintha mi sem történt volna. 

Szóval ezért nem engedjük fel őket, de most elbasztam és Vörit beengedtem. Kinyitom a bejárati ajtót, látom ki van simulva, elemében van, gondolom egy jól sikerült speed-ball dolgozik benne. Persze azért szeretné belőni magát most azonnal, lehetőleg itt a konyhában, és már pakolja is ki a szarjait.

Én ezt sosem bírtam nézni, ilyenkor inkább elfordulok, rágyújtok, és reménykedek benne, hogy nem valami body horrorra fordulok vissza. Tudjátok, azért ilyen nagy most a pofám, azért beszélek a herkásokról úgy mintha én nem lennék az, mert kihagytam pár teljes napot bő fél év után. Igaz, hogy kaptam egy epilepsziás rohamot és a frászt hoztam Béra, és most is olyan szarul vagyok mintha tegnap megittam volna egy üveg abszintot romlott kagylósalátával, de most büszke vagyok magamra. 

- Vöri hadd kérdezzek valamit.

Hallom, hogy a kanala leesik és a konyhakövön csörömpöl, de nem akarok megfordulni. 

- Ha le akarnál állni, hogy kezdenéd?
- én? Hát szárazon nem menne, nem akarok még egy epilepsziás rohamot kapni az fix.
- tegnap asszem én is kaptam egy ilyen rohamot.
- hirtelen leálltál?
- dehogyis nem azért, sose voltam rajta bazdmeg! 

Megfordulok, hogy mégis hogy képzeli, én eleve csak szívom, de el is kapom a tekintetem rögtön, mert épp az ujjai közé próbálja beszúrni a tűt, valami pici hajszálérbe mert már csak az van neki gondolom. 

- bazdmeg én ezt azért nem csinálom!!
- mikor ettél utoljára normálisan?

Pontosan tudom mit eszek napok óta, egy 5 literes, műanyagvödrös áfonya dzsemet eszek, úgyhogy ez nem talált. 

- mikor szartál utoljára? 

Hm. Az utóbbi időben inkább kihánytam a dolgokat, ez igaz. Te jó ég, mikor szartam utoljára?

- Most meg kapsz egy rohamot érted. Szárazon nem fog menni. Simán belehalhatsz.

Csörren a kulcs a zárban, és megjelenik Bea a bejárati ajtóban. Kicsit visszahőköl és kérdően az orrára hegyére csúsztatja a napszemüvegét, amikor meglátja Vörit az étkezőszékre feltett sáros lábbal, ahogy a kezéből az abroszra csöpög a vér és próbál valami eret találni magán.

- Szia Beus!

Rezignáltan széttárom a kezem.

- Túl gyorsan történt muci…
- oké csak nem akarom azt amit legutóbb…
- úristen, azt semmiképpen.

Bea odaugrik elém, és az orrom elé tart egy gyűrött, átizzadt cédulát rajta egy szemfestékkel felfirkált mobiltelefonszámmal. 
- a Csernus száma!

Jaj nee, itt tartanék? Ez most nagyon hirtelen jött. A név hallatán Vöri is fölkapja a fejét.

- Csernus? Az kurvajó doki, engem is ő rakott helyre. Nem is egyszer haha! Régebben.

Bé Vöri elé penderül, és bár feleakkora, elég ütőképesnek tűnik.
- Vörikém, lelépsz most már lassan a büdös picsába, ha szépen megkérlek?

Ahogy becsukódik a bejárati ajtó Vöri mögött, Bé bepötyögi Csernus számát a telefonba és izgatottan vihogva odadobja nekem. Basszameg hülye ez a csaj?! Már hívja is... kicsöng.

- Iggeen? Itt Csernus doktor!
- Kibaszott picsába Bea! Úgy értem jó estét doktor úr. 

Bea odadobta úgy a telefont, hogy már elkezdte hívni a számot. Tudja, hogy ezt mennyire útálom. Nem tudom előre átgondolni ezért faszságokat beszélek, ő meg röhög rajtam.

- Haló? Heroinnal kapcsolatban érdeklődnék.
- Parancsol?
- Úgy értem be kéne feküdnöm, vagyis nem akarok befeküdni.
- Kit keres?
- A tanár urat. Picsába. Elnézést, később visszahívom!

Gyorsan kinyomom a telefont. A kis rohadék a földön fetreng a röhögéstől, miközben én is a térdemet csapkodom. Kurva anyját ezzel mindig megszivat. És micsoda parádés elbaszás! Remélem elmentette a számomat. 
Ó bazdmeg. Visszahív.
- Ö... hallo.
- itt Csernus Imre doktor. 

Bemutatkozom, és próbálok komoly hangot magamra eröltetni.

- Abban az ügyben kerestem fel Önt, mielőtt megszakadt a vonal, hogy öö... heroinügyből kifolyólag öö…

A kis geci most bugyiban négykézláb twerk-ölget előttem a szőnyegen.

- Szóval be kéne feküdjek vagyis érti, azt nyilván nem akarok, de öö…
- mit akar??!

Próbálom a papucsommal eltalálni a seggét. Neee ez az aljas kis szar most az orrát piszkálja. És nee... megeszi... majdnem bekapja... 

- ohh öö esetleg valami gyógyszert fel tudna írni?
- gyógyszert? Hogyne. 

Pukkadozok a röhögéstől és alig várom, hogy végre letehessem a telefont.

- pfffsz.. az kurvajó lenne doktor úr!
- tudja mit? Jöjjön el hozzám ma este. Mondom a címet. 

Elkapom a ficánkoló kis rohadékot és a térdemre fektetve felfirkálom a seggére a címet egy filctollal. Végre letehetem, mert már nem bírom megállni a röhögést.

- a kurva anyád te kis gané! Nem igaz hogy mindig ezt kell csinálnod..a lakásán fogad bazdmeg! És ad valami bogyót is.
- wooow kurvarendes ez a fasziii!

Oké bazdmeg, odamegyek. Fogat mosok és belenézek a tükörbe. A szám felrepedve, egyik szemem körül egy kék monokli. Fasza. Szívok egy kis speedet a spangli mellé, hogy egyensúlyba kerüljek, fölkapok egy kabátot és metróra szállok Újpest felé, a lakótelepre. 

Este 8 óra van, a kaputelefonon alig találom meg a sötétben a nevet. Dr. Csernus Imre. Felcsöngetek és halk berregéssel kinyílik a kapu. Ezt utálom a legjobban, hanyadikra menjek bazdmeg? 

A lift épp most ment fel, úgyhogy a lépcsőt választom, és eléggé kivagyok mire felérek a hatodikra.  Egy lány nyit ajtót és kábé egy órát szenvedek a conversem cipőfüzőjével mire megszabadulok tőle.

- sziasztok. 

10-15 ember zsúfolódik össze a pici szobában akik döbbenten, fel-fel szisszenve méregetnek, és középen talpig feketében, szúrós szemekkel személyesen Csernus doktor ül egy hatalmas fotelban, miközben egy csésze teát keverget. Mint valami kibaszott ördögűzés.
 
- foglaljon helyet. 

Mindenhol ülnek, fogalmam sincs hova ülhetnék, úgyhogy csak ráülök a mellettem levő kanapé karfájára, amin már legalább négyen szoronganak.

- miért jött?
- hát öö... problémáim vannak a drogfogyasztásommal.
- mi a problémája?
- hát hogy…
- mi a problémája?!

Basszameg most mit mondjak erre. Rengeteg problémám van.

- elegem lett.
- az kevés. Mi a problémája?!
- nem akarom a frászt hozni például a barátnőmre.
- az kevés!!

Kurvaélet. Valóban. Mi az igazi problémám ezzel?

- nem tudom. nem akarok beledögleni...? 

Kérdezem tétován.

- Látja, tudja maga. Ebbe így belefog dögleni. Egy évet sem adok magának. Kár, hogy nem látja magát a tükörben.

Körbenézek a társaságon. Csomó ismerős arcot veszek észre. Sokan együttérzően, mások szánakozva, lesütött szemmel pislognak rám, és zavartan kavargatják a teájukat.

- Változtatni akarok. Ja.
- segíthetek magának. 
- az kevés lesz. Vajon tud is segíteni?

Halk kuncogás fut végig a szobán, amitől bennem is kicsit csökken a feszültség. 

- keressen fel holnap az OPNI-ban. 
- gondolkodom rajta! Köszönöm. Fel tud írni valamit addig is esetleg?
- biztosan nem. Megoldja.
- oh. Oké köszönöm. Megoldom akkor.
Elköszönök a többiektől egy szerencsétlen “sok sikert!”-el, és botladozva, neki-neki esve a falnak visszaveszem a cipőmet. Lifttel megyek le, amit megállítok félúton és tekerek egy spanglit magamnak. 

A sötétben percekig tart mire a falon tapogatózva megtalálom a kapunyitó gombot és végre kilépek a hűvös tavaszi éjszakába. Benzingőz és a standard lakótelepi hányásszag keveredik az orromban, és jól esik egy nagyot szippantani a jointból. 

A kapuban állva felteszem az összeszigszalagozott Technics fülest ami már annyi mindent kibírt, és elindítok valami új zenét. Reboot buzigyerek! Ideje szintet lépni! 

És ez azzal indul, hogy most befekszel pár hétre a diliházba.
