A heroinban az a legmókásabb, hogy - bár csak egy rövid időre - de Szabad Embernek érzed magad. Megszabadulsz a traumáidtól, a létezés összes nyűgétől, kívülről, mosolyogva nézed magad ahogy csetlesz-botlasz a világban totál bekészülve, és ezt egyáltalán nem érzed gáznak. Nyugodtan tudsz végre gondolkozni, ráhangolódni másokra, miközben épp atomjaira baszod szét az egész életedet. És persze a környezetedét is.

- figyelsz rám??
- ?

A Westend egyik próbafülkéjében ülök. 
Nyitva van a szemem ? Huhh. Most már nyitva van. Kicsit besztondultam, úgy tűnik. Bea áll velem szemben egy szál bugyiban és egy rózsaszín usankát, egy ilyen baszomnagy szőrös sapkát próbál fel éppen.

- ez milyen?
- ... kurvajó.
- figyi... nagyon nem tetszik ez nekem.
- mire gondolsz?
- arra, hogy atom készen vagy.
- csak bepilledtem…
- le kéne állni a nyalcsival.

Igaza lehet. Az utóbbi pár hónapban már napi szinten toltam, igaz csak orrba szívva meg cigibe tekerve kis fűvel, de nagyjából ezzel indítottam és fejeztem be a napomat már egy jó ideje. Mi áruljuk a város legjobb minőségű heroinját, van dögivel, szóval eddig nem éreztem problémásnak valahogy. Egyelőre semmi gond. Végre jól vagyok. Ha gond lesz majd megoldom.

- Ne most beszéljük ezt meg muci... de ja. Lehet.

Bé önfeledten válogat még egy fél órát, én meg felrántok egy kis speedet hogy összeszedjem magam, de mindenhonnan tükrök vesznek körül, és amikor meglátom magam az egyikben monoklival a szemem alatt, szívószállal az orromban, inkább gyorsan felteszem a napszemüvegem.

Röhejesnek érzem magam ahogy ülök itt a próbafülkében, Bea ridiküljével az ölemben, elveszve a saját privát paradicsomomban, ami csak a fejemben létezik. Lassan meg kéne keresnem a kijáratot.

Bea szokás szerint hadakozik az eladókkal, hogy csippentsék le a rajta levő ruhákat, mert ő mindenképpen abban szeretne hazamenni. Látom a szemközti tükörben, ahogy hevesen gesztikulál a rózsaszín usankában és valami terepmintás katonai cuccban, én meg állok mellette napszemüvegben, hosszú télikabátban, ami alá egy “Ibiza” feliratú atlétatrikót sikerült csak felvennem.

Tetszik ez a különös faszi akivé váltam ez alatt a pár eszelős év alatt. Nem bonyolítottam túl az igaz.  
Csak ne fogyjak ki a drogokból, és érezzük jól magunkat.  
Felderülök ezen magamban, és látom, hogy a tükörben álló srác is visszamosolyog.

Hazaérve lerogyok a kanapéra és tekerek pár cigit amíg Bé divatbemutatót tart. Eltűnik a fürdőben és újabbnál újabb őrült szettben jelenik meg. Úgy látom nem igazán érdekli hogy a kocsiban kurvahideg lesz. Nincs szélvédőnk mióta elgázoltam Fülit, és tél van, kő keményen.

- Valami sálat nem vettél nyuszi?
- minek?
- kurvahideg lesz az autóban.
- gondoltam erre is!

Eltűnik, majd megjelenik egy poncsóban, a rózsaszín usankában és egy búvárszemüvegben. Ohh. Ez nem is hülyeség. Elszórakozik még az öltözködéssel, én meg közben felhívom Göndit, a kölcsönautó tulajdonosát, hogy beszámoljak neki a történtekről. 

Persze azt nem említem neki, hogy elgázoltam valakit.

- Helló, Göndi!
- Iggenn???!

Göndi egy népszerű heroindíler volt, aki a busás örökségét bassza el épp, és mindig ilyen idegbetegen veszi fel a telefont. Azért csinálja ezt az egész szarságot, hogy valahogy fenntartsa magát, és tizenéves pályafutással ez már brutál magas toleranciaszinttel jár. Nem jó kedvében csinálta.

- Göndi az van, hogy betört a szélvédője a Toyotának. nincs más baja, csak a szélvédő. Az tropa.
- az kurvajóbazdmeg… Szegeden kapsz hozzá szélvédőt basszadmeg...
- biztos nincs itt a városba...?
- ez egy kibaszott Supra bazdmeg! Hogy lehettem ekkora fasz, hogy kölcsönadtam??!

Hát igen, eléggé be voltunk szakítva amikor ölelgetve, a hátamat lapogatva kölcsönadta az autót azzal a szöveggel, hogy: “Senkinek nem adnám oda a Suprát érted?! Senkinek!! De te más vagy! Te értékeled!!”

- Göndi, fingom nincs az autókról. Faszért adtad oda…
- mondom a szerelő számát buzigyerek!

Nem sikerül helyes sorrendben beírni a számokat harmadjára sem, úgyhogy megkérem dobja át sms-ben.

 - Lemegyünk Szegedre nyuszi?
-  mikor?

Kinézek az ablakon a Veres Pálné utcára, látom hogy már sötétedik és az emberek sálakba sapkákba, meleg holmikba burkolózva, sietős léptekkel igyekeznek hazafelé a süvítő szélben.

- Inkább holnap. 

Kikapcsolom a telóm, és elmegyek zuhanyozni. A nadrágom farzsebéből kiesik egy pakk. Kurvaélet. Percekig meredek a földre pottyant kis papírtasakra. Ez egy jelzés. Holnap. Holnaptól nem csinálom. Ma már tökmindegy.

Felrántom ami a pakkban van és hosszú percekig engedem magamra a forró vizet. Holnaptól haver! 

Bekuckózunk az HBO elé, hogy megnézzük a Matrix-ot, amit már többször is megnéztünk elvileg, de vagy bealudtunk, vagy egymásba csavarodtunk szóval egyikünk sem emlékszik semmire sem.

Bea a mellkasomra hajtja a fejét és simogatja a hasamat. Egyre lejjebb téved keze, miközben én átcsúszok valami csodálatos párhuzamos valóságba.
- Bazdmeg, te bealudtál?!
Picsába. Nagyon úgy tűnik. Lerántja rólam a takarót és sértődötten hátat fordít miközben magára húzza az egészet.

- Holnaptól leállok ezzel nyuszi...
- kurvajó lenne bazmeg.

Hát igen. Ez már így nem annyira buli. Holnap jól kiszellőztetem magam az úton és szépen leállok a picsába. 
Tiszta sor. Nem nagy dolog. De most még nyugodtan alszom egy nagyot.
