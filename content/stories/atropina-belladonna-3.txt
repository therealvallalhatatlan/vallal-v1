Szúró fájdalomra riadok fel, és kapkodom a levegőt. Basszameg micsoda rémálmom volt. Minden sejtem sikít ahogy feltápászkodok és remegve kitámolygok a fürdőszobába. Basszameg.

Megijedek magamtól amikor meglátom magam a tükörben.
Atyaisten mi a fasz történt veled?? 

A pupillám akkora, mint két fekete lyuk. A koszos, véres atlétatrikó félig leszakadva, szabadon hagyva a bal mellemre tetovált anarchia-jelet. De most egy piros négyszögletes folt is van mellette. Mi az isten ez? Meg akarom mosni az arcom, de amikor lehajolok belémnyilall a fájdalom, és öklendezni kezdek. 

Bea!

Pánikba esve próbálom megtalálni a kilincset de a látásom olyan mintha egy régi VHS felvételt néznék. Picsába, szedd már össze magad! Nagy nehezen kinyitom az ajtót és látom, hogy Bea a kanapén fekszik, kis virágmintás nyári ruhája félrecsúszva, a csapzott haja félig betakarja az arcát.

- Nyuszi, nyuszi, jól vagy? Hahó ébresztő!

Finoman félresöpröm a haját az arcából, ami beleragadt a megszáradt könnyeibe. Kicsikém mi történt veled? Lassan kezd magához térni. Még mindig csukott szemmel nyújtja felém a karját és megölelem. Mi történt velünk? Bevillan egy kép, hogy Bea az út közepén ül. Basszameg elütött minket egy autó?

Látom a karján a zúzódásokat és a csuklóján, bokáján a piros foltokat. Megkötözték. Elraboltak minket??

- Nyuszikám mi történt? Emlékszel valamire?
- ... megvertek minket...
- … de kicsoda??
- nem tudom...

Száguldoznak a gondolatok a fejemben, ahogy próbálom összerakni az eseményeket, de az elmúlt 12 óra szinte teljesen kiesett a fejemből. Valahova indultunk. Megnézem a híváslistát, nincs kimenő hívásom, és az összes bejövő ismeretlen vagy valami fülke száma.

Bámm, egy emlékkép villan be. A down-kóros kissrác zöld műtősruhában. Ez megtörtént...?

Bámm, még egy, kívülről látom magam ahogy valami lepusztult poszt-apokaliptikus alagsorban rohanok csöpögő szennyvízcsövek és kábelek útvesztőjében. A 

Bella Ciao zenéje ugrik be hirtelen. Bella Ciao, Bella Ciao, Bella Ciao Ciao Ciao...
Belladonna... abszolút nem tudom hova tenni ezt így el is hesegetem.

Bámm, újabb képek. Egy katéter van a pöcsömben. Fertőtlenítő-szag. Hullazöld kicsempézett folyosók. 
Ez egy kórház. 
Kórházba kerültünk?? De hogyan? Hova?
Előkapom a telefonkönyvet és remegő kézzel kikeresem a legközelebbi kórház telefonszámát. Péterfy Kórház. Kicsöng.

- Elnézést ööö.. nem vittek be egy fiatal párt tegnap este, akiket öö.. talán elütött egy autó?
- egy autó? Ide drogtúladagolás miatt kerülnek be leggyakrabban. Tegnap 4 embert hoztak be.
- értem. nem tudja esetleg, egy fiatal párt is bevittek?
- erről nem adhatok felvilágosítást. De ha ön az aki megszökött a barátnőjével jöjjön be kérem a zárójelentésért.
- öhm.. köszönöm a tájékoztatást.

Leteszem a telefont. Hol a strandtáska basszameg? 
Tele cuccal... tuti ott vár rám a rendőrség is. Vagy bármelyik percben ránktörhetik az ajtót.

- Bea, nyuszikám, hahó... nem emlékszel mi lett a strandtáskával?
- nem tudom... nincs itt?
- nincs nincs, nincs sehol... elhagyhattuk...?

Nagyon bízom abban, hogy elhagytuk és nem a rendőrségen dekkol. Muszáj megtudnom mi a fasz történt vele.

- Figyi, azt hiszem kórházba kerültünk. Pihenj megpróbálom kinyomozni mi történt oké?
- ....de hol a táska? benne volt a kedvenc ruhám is...

Elsírja magát. Én is küszködök a könnyeimmel. Fogalmam sincs mi a fasz történt velünk. Megvertek minket? Elütött egy autó? Meg kell tudnom.

- Nyuszi mindjárt jövök. Ne nyisd ki az ajtót senkinek oké? Sietek vissza.

Pontosan tudom milyen az, amikor dühös rendőrök rádtörik az ajtót hajnali fél 5-kor, és ott állsz alsógatyában feltartott kézzel az elemlámpáik fénypászmáiban. Jobb elébemenni a dolgoknak. 

Lezuhanyozok, felveszek egy inget és egy hosszúnadrágot. Így már egészen normálisnak nézek ki, kivéve a fekete lyuknyi pupilláimat. Felteszek egy napszemüveget és bizonytalan léptekkel, mintha az akasztásomra készülnék, levánszorgok a Ferenciekre és elindulok a kórház felé.
