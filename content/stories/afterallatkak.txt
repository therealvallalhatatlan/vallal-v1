Egy vadidegen faszival tollasozok a városligetben. 
Ki a fasz lehet ez?

Egy farmersort van rajta amit övvel hord, hozzá szandált visel fehér zoknival. Visszaütöm a tollaslabdát, nézem ahogy esetlenül felugrik a levegőbe, elhibázza az ütést vagy fél méterrel, kirepül a kezéből az ütő, és kis híján kitöri a bokáját amikor földetér.

- Jól vagy haver?
- persze semmi gond, segítesz leszedni?

Már vagy tizedjére piszkálom, dobálom le a fáról a tollasütőjét, és kezdem feladni.

- Pihenjünk kicsit!

Beának van egy olyan szokása, hogy minden segítségre szoruló dolgot hazahord. Cicákkal és kutyákkal kezdte, de most már embereket is ment, akiket aztán rámhagy néha hosszú órákra, amíg ő egyéb kalandokba és mentőakciókba keveredik.

- Bocs elfelejtettem a neved.
- Lali vagyok. Udvarhelyrű.

Oh, gondolhattam volna. Ez már a második eltévedt Forrest Gump akit összeszed Bea valami pályaudvaron, és megpróbálunk “segíteni” neki. Nyilván nem tudunk segíteni neki, max egy még mélyebb szakadékba magunkkal rántani, de Bea valamit kompenzál ezzel, és én ezt elfogadtam. 

Még úgy is, hogy mindig azzal végződik (vagy már azzal is kezdődött), hogy belezúgnak Beába én meg tollasozom velük továbbra is, hisz ezek valóban segítségre szoruló emberek.

Messziről kiszúrom, ahogy Bea a rozsdavörös felhőszerű hajával, ugrándozva megjelenik a Vajda Hunyad vár körüli tömegben, és mókásan integetve, szökdécselve felénk tart. Egy bobtail kutyus van nála. Vagyis lépked mellette, mert póráz az nincs úgy látom.
Ugye nem...

Odaérnek hozzánk, és Bea úgy áll meg az utolsó pillanatban, hogy összeér az orrunk.

- ... ?
- Ez itt Macika.

Mondhatjátok, hogy ilyen link alakoknak minek kutya, de mi nagyon jó gazdái lettünk Macikának.

Mindenhova magunkkal vittük ha nem esett az eső, mert arra hamar rájöttünk, hogy Macika borzalmas büdös lesz, ha megázik. Tollasozunk még egy kicsit, a kutyus szaladgál körülöttünk, Lali koszorút fon pitypangokból, és amikor esteledik, összeszedelőzködünk, és Macikával és Lalikával, a két új szerzeményünkkel hazaindulunk.

Majd még egy pórázt be kell szerezzek... vagy kettőt.
