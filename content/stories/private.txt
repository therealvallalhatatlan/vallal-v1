Rátámaszkodok a galéria korlátjára, és a hatalmas kirakatüvegen keresztül rálátok a József körút délelőtti forgatagára. Sietős, aktatáskás emberek térnek be a boltba fénymásolni, csekkolni az emailjeiket az interneten, vagy kinyomtatni valami szarságot. 

Végignézek a két sorba pakolt Pentium III-as gépeken, a lapos LCD monitorokon, a sürgő-forgó embereken és eddig sosem tapasztalt büszkeség önt el. 

A szar drogos mi....? 

Ez a legnagyobb internetkávézó a városban, és én vagyok az üzletvezetője basszátok meg! 

A csajom is nagyon büszke rám. Pár perce ment el az ujságíró srác az Indextől, akkorát tekertem hogy a lépcsőn alig bírt letántorogni, és még most is vigyorgok magamban miközben eszelősen szorítom a korlátot. 

Tavaly asszem a diliházban töltöttem ezt a nyári napot. Nem volt tervem a jövőre nézve, és más se jósolt nagy jövőt nekem. 

Most meg itt állok bazdmeg, és szorítom a saját internetkávézóm korlátját. Oké, nem teljesen az enyém. 
De azt csinálok nagyjából amit akarok. 
Tudom, hogy a tulajdonosok pénzmosásra fogják használni a boltot. Ha nem így lenne, nem engem bíztak volna meg az üzletvezetéssel. De ez egy külön sztori.

Üzletvezetői tapasztalatom, üzleti érzékem nincs, de képes vagyok lelkesen tolni bármilyen szar biciklit. Tökéletes vagyok egy fantomcég ügyvezetőjének a szerepére, és én lelkesen bele is vetettem magam. 

Pár perc múlva érkeznek is a jelentkezők a pultos állásra. Itt is van az első ahogy látom. Egy srác érkezik robogóval, és gondosan leparkol vele a bejárat mellett. Pár percig áll a bolt kirakatát nézegetve, majd felteszi a kapucniját és belép a boltba. 

Hm.

Elindulok a galéria lépcsője felé, de mintha valami hangos dulakodást hallanék lentről, székek borulnak, és valaki torkaszakadtából sikítani kezd. Lerohanok és látom hogy a kapucnis srác az egyik vendégemet rángatja a földön a hajánál fogva, miközben valami ázsia nyelven üvöltöznek egymással. 

A földön fekvő valahogy feltápászkodik miközben a másik folyamatosan pofozza és veri és lökdösi ki a bejárati ajtón keresztül a körútra, a félreugráló emberek közé, amíg el nem tűnnek a sarkon a szemem elöl.

Mi a fasz volt ez? Nézek a monitorok előtt síri csendben ülő vendégekre. Egy hófehér melegítőt viselő srác oda se néz, csak hangosan kiszürcsöli a mekis kólát a poharából.

- kínai heroindílerek. ki nem szarja le.
- én vagyok az üzletvezető. elnézést mindenkitől a ...
- az új üzletvezető?
- az. 

A fehér joggingos, jól táplált roma srác hangosan felkacag és a sarokba vágja az üres papírpoharát. Ott nincs is kuka.

-Isu vagyok.

Nagyszerű. Törzsvendég ráadásul. Valaki megkocogtatja a vállam. Egy görnyedt hátú, hófehér arcú, fekete hajú, talpig feketébe öltözött goth fickó áll előttem, bánatosra festett szemekkel.

-Wes vagyok. Állásinterjúra jöttem.

Olyan fáradt és lemondó a hangja mintha mindjárt fel akarná kötni magát.

- éjszakai műszak, eléggé pörgős.
- nem gond. úgyis egész éjjel fent vagyok.
- az jó. láttad ezt itt...  az előbb...? - kérdezem tétován.
- láttam.
- szuper! beszéljünk pár szót fent az irodában.

Leültetem a srácot, én meg leülök vele szemben az íróasztal mögé, de rögtön fel is pattanok. Felülök lazán az asztalra inkább, de ettől még furább az egész. 

-Wes, zavar ha rágyújtok?
- nem dehogyis.

Lehuppanok vele szemben a kanapéra és egy Pesti Esttel az ölemben tekerni kezdek. Szimpatikus a srác, kapásból felvenném, bár fogalmam sincs ki lenne alkalmas erre a munkára. Nekem is ez az első munkanapom. 

-mondd csak Wes, a gépekkel hogy állsz?
- jobban szeretem őket mint az embereket.
- remek!

Látom rajta, hogy ezt eléggé komolyan is gondolja. Közben elővesz egy kis fémpipát a zsebéből meg egy öngyújtót és megkérdezi, 

- szabad?

Persze parancsolj. Pöfékelve, csöndben üldögélünk pár percig, egymásra teintgetve. Azon tanakodom mit kérdezzek tőle, de hamar ki is zökkenek. 

Nyílik a bolt ajtaja és egy csaj vágódik be rajta szitkozódva, hogy  “a picsába bazdmeg”, majd halkan megkérdezi az egyik vendéget merre van az iroda, és már szökdécsel is fel a galéria lépcsőjén.

- bocsibocsiii... tudtam hogy elkések baszki ne haragudjatok...
- nem késtél el. sőt egy fél órával előbb érkeztél.
- úristen neee...  ez annyira ciki bazdmeg...
- nem dehogyis ülj csak le.

A lány nem sokkal magasabb egy megtermett alsótagozatos kislánynál,  sporttáska van nála, valami edzésről jön, és látszólag magának vágja a rózsaszínre festett haját.

- Flóra vagyok, de szólíthattok Pixinek. fú de komoly fűszag van itt!

Színlelt gynakvással körbenéz, hogy vajon honnan jöhet a szag, és érzem, hogy kezd félrecsúszni ez az interjúztatás.
Figyeljetek. ez a hely, a főváros legnagyobb internetkávézója lesz és éjjel-nappal nyitva leszünk. Fogalmam sincs kik fognak idejárni, de ez a VIII. kerület szóval a legrosszabbra készüljetek. Havi száznyolcvan, fele bejelentve, plusz tiétek a jatt. Kérdés?

- milyen kávé van? - kérdezi izgatottan Pixi.
- nincs kávé. egy forróital automatánk van. más kérdés?

Wes csak néz rám mereven. Tessék Wes, mondd csak nyugdtan.

- én csak éjszakát vállalok.
- nem is engednélek nappal. 

Meg is vagyunk. Belepillantok a naptáramba ahova ezt firkáltam a mai nap, 2001. szeptember 10., hétfő alá: 

RESTART BUZIGYEREK!

Másnap aztán ledől a két torony, és valóban új időszámítás kezdődik.
