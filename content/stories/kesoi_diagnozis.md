---
title: Késői diagnózis
---

**2023. január 24. 9:45 – Klinikai szakpszichológiai vizsgálat**

Ő itt mellettem a feleségem, Szofi. Elkísért a vizsgálatra, hogy ne késsek el, tudjon segíteni, ha összezavarodnék, és hogy megjegyezze, amit mondanak nekem.  

Nem, nem arról van szó, hogy szétdrogoztam az agyam és most így élek magatehetetlenül. Ennél sokkal rosszabb a helyzet.  

Úgy kezdődött, hogy karácsonyra Szofi egy ADHD-témájú, képes mesekönyvvel ajándékozott meg. Félig poénból, hiszen mindketten tudtuk, hogy az lehetek.  

De ahogy utánakutattunk a témának, éjszakákat átdumálva, visszafejtve az elmúlt 18 évünket, rémisztő dolgot fedeztünk fel. Mindketten rájöttünk, mi állhat ennek a kaotikus, kiszámíthatatlan katyvasznak, amit mi az életünknek neveztünk, a hátterében:  

**Én.**  

Én állok ott ártatlan arccal.  

Ez a szar, ez a hiperaktivitás és figyelemzavar az életünk minden területét szétbaszta.  

A vizsgálatok során kiderült, hogy a figyelmem olyan szinten cikázó, hogy alig értem, amit mondanak nekem. Mondat- és szófoszlányokból rakom össze a dolgokat, és ez eddig fel sem tűnt nekem.  

Időérzékelésem konkrétan nincs. Két opció van: valami **azonnal kell**, vagy **végtelen idő** áll rendelkezésemre.  

A végrehajtó funkcióim csak két esetben működnek: ha komoly stressznek vagyok kitéve, vagy ha érdekel épp az adott téma és hiperfókuszban vagyok.  

Hogy éppen mi a téma: azt nem én döntöm el.  

Évtizedek óta a szenvedélyem volt a kódolás, majd egyik napról a másikra többé nem indítottam el a code editort.  

A memóriám olyan, mintha egy rossz minőségű VHS-filmet néznék, ahol szalad a kép, és előre-hátra tekergetné valaki a filmet. Nem én. Megvan minden, csak ki kell várni.  

És a legrosszabb az egészben, hogy mindezt nem direkt csinálom.  
Nem tudok rajta változtatni.  
Nem én irányítom.  

Nem tudom az idióta életvezetésemre vagy a drogfogyasztási szokásaimra fogni. És ez az, ami kurvára megrémít ebben.  

**Nincs a kezemben kontroll.**

Szofi is láthatja ezt rajtam, és ezzel megrémítem őt is. Látja rajtam, hogy most, életemben először, nincs semmi ötletem.  

---

**10:00 – Neuropszichológiai teszt**

– Mondok egy négyjegyű számot, majd utána felteszek egy kérdést. Ezután ismételje meg a hallott számot. Kezdhetjük?  
– Rendben.  
– Négy, öt, nyolc, kilenc.  
– Oké, megvan. A róka a kis zöld faházban lakik az erdő szélén. Felveszi a sárga esőkabátját, fog egy kannát, és kimegy vízért a kútra. **Milyen színű a róka háza?**  
– Zöld.  
– Rendben, most mondja vissza a hallott számot.  
– Mi is volt… picsába.  

A sokadik ilyen nevetségesen primitív teszten hasalok el. Totál idiótának érzem magam.  

A doktornő elémtol egy újabb ábrákkal teli papírt, amiben felismerek valamiféle mintázatot, de harmadszorra se értem az utasításait, mit is kellene csinálnom.  

– Semmi baj, akkor ezt hagyjuk. Következő feladat.  

Elsőre itt sem értem, mit kellene csinálni, többször meg kell hallgassam az instrukciókat, és amikor végre rájövök, azonnal elkezd hasogatni a fejem.  

Na ne… ezt ne… mi ez? Szórakozik velem?!  

– Megfájdult a feje?  
– Hát most így elkezdett…  
– Előfordul. Ez volt az utolsó kérdés. Kér egy Algopyrint?  

Nem kérek, és alig várom, hogy kijussak végre a rendelőből.  

Szofi a váróban ül olvasgatva, és látva az elgyötört pofámat nem kérdez semmit, csak finoman útbaigazít a kijárathoz.  

– Nagyon szar volt?  
– Segghülye vagyok, nyuszi.  
– Nem vagy hülye. A legnormálisabb ember vagy, akit ismerek.  

Nem is sejti, hogy ez a mondat azonnal, ahogy kimondja, roskatag önértékelésem legfontosabb tartóoszlopává válik.  

---

**2023. február 12. 16:45 – Lidl parkoló**

Visszatolom a bevásárlókocsit, amíg Szofi pakolászik a Disco hátuljában.  
Közben pittyen a telóm: elkészült a diagnózis. Nem különösebben lepődünk meg.  

A klinikai szakpszichológus az iránt érdeklődik, benne lennék-e egy kötetlen beszélgetésben, mert nagyon érdekesnek találja az esetemet.  

Persze. Kísérletezhetnek is rajtam. Legalább valami hasznomat veszik.  

Végignézek a pár hónapja még újnak tűnő műszerfalon, amit véletlenül felmarattam valami tisztítószerrel, a hátsó ülésre dobott Wolt-os táskán és ezen az egész jelenlegi kilátástalanságon.  

Programozás off, és nem tudom még, mi következik.  
Meddig lehet ezt így bírni?  

Bekapcsolok valami zenét, és kihajtok a főútra.  

Mindig beszélgetni szoktunk, de most némán ülünk a kocsiban, amíg be nem kanyarodunk az utcánkba.  

A kanyart viszont nem igazán sikerül bevennem. Elkezd rángatni a motor, leáll a kormányszervó, irányíthatatlanná válik a Land Rover, és én kiegyenesítve az ívet felhajtok vele a járdára.  

Pár centire állok meg a faltól, és szerencsére senkit nem gázolok el.  
Itt alig járnak gyalogosok.  

Szofi már rám sem néz.  
– Nem tankoltál.  
– Elfelejtettem.
