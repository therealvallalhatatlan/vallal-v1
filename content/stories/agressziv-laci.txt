Piros betűs ünnep van, úgyhogy Bea fekszik a galérián, dühösen nézi a Jóbarátokat, és néha lekiabál amikor szüksége van valamire.

- Itt vagy??
- itt, hozzak valamit?
- el kéne vinned ezt Kőbányára a Lacihoz.
- milyen Lacihoz...?
- az Agresszív Lacihoz, mindegy... ott van neki egy kocsmája.

Lead egy vaskos csomagot, és én nem kérdezősködöm, jobb a békesség. Elmagyarázza hogy jutok oda, miről ismerem meg, és a pultosnak akit Cicinek hívnak, mondjam azt, hogy a cukorkákat hoztam. 

Kicsit feltuningolom magam, mert érzem hogy ez nem lesz túl egyszerű. Mondjuk sosem az. De Cici meg Agresszív Laci... mindegy, hülyeség a név alapján ítélni. Biztos rendes gyerekek. Kőbányán van a kocsma ahogy mondtam már, annak is a szívében, a vasútállomás mellett.

Egy egész kocsmakomplexum igazából, külön talponálló rész a korán ébredőknek, profiknak, és egy kerthelységes, két teremből álló helység, egyikben a helyi erők isszák a kisfröccsöket, másikban gimnazisták boroskóláznak a biliárdasztaloknál.

A pultban egy kopasz 180 kilós faszi ül egy felfordított diszperzites vödrön, és egy Tutty Frutty Party magazint lapozgat. Akkoriban nagyot mentek ezek az újságok, simán belefuthattál a Bizarre Anal, vagy az Animal Extra egy-egy kirakott példányába az újságosbódé oldalán.

- Helló Cici, a cukorkát hoztam.

Csak szótlanul bambán nyújtja a kezét.

- Lacinak kell átadjam.
- akkor üljél le.

Okés, kérek egy sört leülök a gimnazisták közé, nézem ahogy biliárdoznak. Az egyik leckét ír az asztalnál, mások dőlnek-borulnak a 2dl boroskólától. Felszabadultak, jól érzik magukat. Nemrég még én is ezt csináltam. De nem igazán tudok belesüppedni a nosztalgiába, mert valaki berúgja a kocsma lengőajtaját, kezében egy benzines láncfűrésszel.

- Most mind meghaltok bazdmeg!!!

Berántja a láncfűrészt ami fölsüvít és elkezd vele őrülten hadonászni.

- Szétbaszom a biliárdasztalt aztán titetek is szétbaszlak!!

A gyerekekben megáll az ütő, dermedten állnak, nekem is megáll a pohár a kezemben.

A faszi egy-az-egyben úgy néz ki mint a Prodigy énekese, csak tükörkopasz és a szemöldöke is hiányzik. Leborotválta, és rajzolt helyette valamit rúzzsal vagy szemceruzával, amitől hát öö... totál őrültnek néz ki.
Gondolom ő lehet az, az Agresszív Laci. Kábé ilyennek képzeltem. Áll a terem közepén és kiszámíthatatlanul mindenki felé odacsap a láncfűrészével.
Szegény gyerekek közül sokan egy életre lesérülhettek lelkileg. Páran megpróbálnak kislisszolni a háta mögött, de a legtöbben csak lefagyva, dermedten állnak. Összeakad a tekintetünk és végre leállítja a láncfűrészt.

- Csak vicceltem gyerekek! Igyatok, szórakozzatok!

Barátságosan mosolyogva felé intek a kezemmel.

- Szia Laci, hoztam a cukorkát.

Cici unott arccal végignézte ahogy Agresszív Laci befenyíti a kocsma vendégeit,  és amikor úgy látta vége a műsornak feltápászkodott a diszperzites vödörröl, lerakta a pornóújságot és gondosan elpakolta a még mindig füstölgő láncfűrészt. A gimnazisták nagy része dermedten áll, de páran már elő mernek jönni a wc-ből, és zavartan vihorásznak.

- Mit hoztál?

Laci legalább két fejjel alacsonyabb nálam, és ezt azzal kompenzálja, hogy belemászik az arcomba és fenyegetően néz a találomra felrajzolt szemöldökei mögül.

- Bea küldött, hoztam amit kértél.
- Gyere, mutatom az utat.

Kibassza a lengőajtót és kilépünk az Ónodi utcára. Kőbányának ez a része alacsony, egymás mellé épített egyszintes házikókból áll, szűk belső udvarokkal. Mivel minden lakás a közös udvarra néz, így egy-egy hangosabb család simán ledominálta az egészet. Megindult a vándorlás, és mára ezek a házak egy-egy törzsnek, nagycsaládnak voltak tekinthetők. Senki sem akar vadidegenekkel disznót vágni az udvaron, rejtegetni a lopott szajrét, így aztán kialakultak ezek a kis kőbányai mikroközösségek. Egy ilyen autonóm terület kiskirálya, vagy inkább fáraója volt Agresszív Laci is.

“Lakatosmunkákból” éltek alapvetően, a drogkereske-delem csak egy alapvető adottság, amolyan hobbi volt.

Az anyatejjel szívták magukba a társadalmon kívüliséget, és ez valami egészen különleges szemléletmódot adott nekik. Nem bízhattak senkiben magukon kívül, ezért aztán a saját törvényeik szerint éltek. Nem láttak perspektívát, ezért csak a pillanat számított.

Nem volt ez jó világ. Ez a túlélésért folytatott harc a maslow piramis alján. De volt valamilyük amit irigyeltem tőlük. Együtt voltak. Összetartottak. 

Mindenki tudta, ha Renátó megcsalta a csaját a Shell-kút mögött Viviennel, és pofán is baszta a bátyja miután kiderült. Senki sem feküdt le magányosan a problémáival, és mindig be tudott baszni a talponállóban valaki másnak a ki tudja honnan szerzett, virított lóvéjából.

Laci bekopog a hatalmas kétszárnyas fakapun, ami a birodalmába vezet. Kinyílik a kapu, és egy párhuzamos világ tárul fel előttem. Mintha a Mad Max Bollywood verziójába csöppennék.

Az udvar közepén egy hófehér Mercedes áll, amit szorgos kezek épp most tisztítanak meg flex-szel a motor és alvázszámtól. Körben autóroncsok, szétdobált számítógép és autóalkatrészek. Egy cserzett arcú néni krumplit pucol, a bográcsból finom illatok szállnak föl, és vagy 10-15 pucér és félpucér gyerek szaladgál körülöttünk. 

Mindenkibe kicsit megáll az ütő, amikor meglátja Lacit, de ezen abszolút nem csodálkozom. Totál őrült a fickó, néha belebokszol a falba, vicsorog, rámnéz hirtelen dühösen majd fütyörészve megy tovább, szemlátomást pokoli démonok kísértik, akik egy nyugodt percet nem hagynak neki.

- Gyere mutatok valamit!

Egy legalább 8 biztonsági zárral ellátott hófehér ajtó felé megyünk, ami kiviláglik a környező putri lepusztult hangulatából. Két oldalt két kőoroszlán, felette tibeti zászlók, keresztek, és egy festékszóróval felfújt Madonna kisjézussal, és egy nyolckarú Shiva-ábrázolás diszíti a környező falakat. Laci szöszmötöl a kulcsokkal, zárakkal, eltart egy darabig, mire kinyitja az ajtót.

Az ajtóból csak azt látom, hogy egy fullos, bőr masszázsfotelben egy gimnazista-korú, göndörhajú srác reszket, aki elfojtott sikollyal kiszalad, amikor kinyitjuk az ajtót.

- Érted már??

Egyelőre nem. Körbenézek a szobában, ami töküres, csak a masszázsfotel áll benne és egy hatalmas vitrin vele szemben, tele szobrocskákkal és szentképekkel. Egyiptomi és Görög istenek, keresztre feszített Jézus, Buddha, Shiva, nagyjából az emberiség összes szentsége, istene és annak reinkarnációja. Zsúfolásig.

- Ülj a fotelba!

Nem igazán látom értelmét ellenkezni, leülök. Mi a faszom ez?

- Érted már?
- hm, itt szoktál meditálni?
- Meditálni igen! Meditálni!! De látod ugye?? Az összes itt van! Megvan mind basszalak szájba!!
- hm, ügyes.

Laci belemászik az arcomba.

- Látom nem érted! Mindhez kell imádkozni bazdmeg!!
- értelek. De figyelj Laci, én csak a csomagot hoztam. 

Úgy látszik erről útközben elfeledkezett, mert lenyugodva folytatja.

- Akkor adjad oda bazdmeg! Kifizettem előre, kérdezd meg a Beát.

Ja, tényleg előre kifizette. Erre nyilván azért volt szükség, mert már párszor lehúzott minket. Átadom a csomagot miközben feltápászkodok a fotelből.

- Kérsz egy Dormicumot? Helyrerak így reggel.
- á hagyjad, szívtam ma már eleget. Én akkor lépek is Laci ha nem gond.

Megjelenik Cici az ajtóban, és int a kezével. Laci széttépi a csomagot és vihog közben mint egy elmebeteg. Nyilván, mert az is. Cici kikísér, és én nagyott szippantok az Ónodi utca orgonaillatú levegőjéből.

Viszlát Laci. Remélem vigyáznak rád az isteneid.
